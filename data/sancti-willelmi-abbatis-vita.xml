<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Sancti Willelmi abbatis vita et miracula</title>
                <author>empty</author>
		<editor>
                    <name xml:id="ts">
                        <persName>
                            <forename type="first">Tue</forename>
                            <surname>Søvsø</surname>
                        </persName>
                    </name>
            </editor>
	    <funder>Forskningsrådet for Kultur og Kommunikation</funder>
            </titleStmt>
            <publicationStmt>
                <publisher>Det Danske Sprog- og Litteraturselskab</publisher>
                <pubPlace>København</pubPlace>
                <date>2015-01-01</date>
                <availability status="restricted">
                    <ab>Tekst copyright 2015 DSL</ab>
                </availability>
                <availability status="restricted">
                    <ab>Digital faksimile copyright 2015 Danish Royal Library</ab>
                </availability>
            </publicationStmt>
            <sourceDesc>
                <bibl>ed. M. Cl. Gertz, Scriptores Minores Historiæ Danicæ I (1917-1918)</bibl>
                
            </sourceDesc>
        </fileDesc>
        <profileDesc>
            <creation>
                <date when="1000">ca. *</date>
            </creation>
	    <abstract><ab>Helgenbiografi om Vilhelm, ca. 1127-6.4.1203, abbed i Æbelholt Kloster.</ab></abstract><langUsage>
		    <language ident="la" >latin</language>
            </langUsage>
            <textClass>
                <keywords>
                    <term>historie</term>
                </keywords>
            </textClass>
        </profileDesc>
    </teiHeader>
    <text>
        <body>
            
            <div>
                <p>Beatus Willelmus, ex nobili ortus prosapia, uenerabili uiro Hugoni,
                    abbati sancti Germani de pratis, a parentibus suis ad educandum traditus fuit.
                    Qui eum ut nepotem suum benigne suscipiens litteralibus studiis diligenter
                    erudiri fecit. Cumque adhuc infantulus in claustro apud sanctum Germanum
                    nutriretur ac primis elementis litterarum informaretur, studiose considerabat,
                    quomodo monachi in claustro sederent, legerent, cantarent et orarent.</p>
                <p>Vnde uelut apis prudentissima florum diuersitatem inueniens munera
                    mellis ab eis suscepit et in fauo cordis sui recondebat. Meditabatur namque tunc
                    mente puerili, quod deuotus postea impleret etate senili. Diuina itaque sibi
                    cooperante gratia multos coeuos suos docilitate ingenii precellens studio
                    litteralium artium transcendit, atque inter ipsos magistros artium, scientia et
                    doctrina conspicuus famosus habebatur.</p>
            </div>
            <div>
                <p>Igitur abbas Hugo de profectu et honestate morum nepotis sui exultabat
                    uberius et gratias deo agebat; uolensque eius utilitati in posterum esse
                    prouisum ei in subdiaconum promoto prebendam in ecclesia Parisiensi apostolorum
                    Petri et Pauli et beate Genouefe, in qua tunc seculares erant canonici,
                    acquisiuit. Factus itaque canonicus secularis omnia, que ad eum pertinebant,
                    prudenter exequebatur. Animaduertens etiam, quod in tenera etate sui educatus
                    monachos in quiete degentes facere cognouerat, accepto libro sepius in claustro
                    solus sedebat et legebat et in diuina lectione se exercebat.</p>
                <p>Quod uidentes concanonici sui indignati sunt uehementer; et eius bonis
                    moribus inuidentes, unde deberent proficere, inde ceperunt deficere.
                    Cogitationes sue aduersus eum erant in malum, inflammate a gehenna. Stridebant
                    siquidem dentibus in eum, nec poterant ei quicquam pacifice loqui. Sepulchrum
                    enim patens erat guttur eorum, linguis suis dolose agebant, uenenum aspidum sub
                    labiis eorum. Vnde conuenerunt in unum aduersus innocentem, dicentes: »Viri
                    fratres, quid faciemus? Ecce homo iste multa contra nos et consuetudines nostras
                    facit. Nam contrarius est operibus nostris, monasticam uolens super nos inducere
                    uitam. Ad memoriam reuocemus, quod ait philosophus:</p>
	    <lg><l>Principiis obsta: sero medicina paratur,</l>
		    <l>cum mala per longas conualuere moras.</l></lg>
                <p>Obstemus igitur eius malis adinuentionibus et eas radicitus
                    extirpemus: ne, si dimiserimus eum sic, uenient non tantum Romani sed et summus
                    pontifex et Francorum rex et tollent nobis locum, nobisque eiectis uiros
                    alterius scematis in tabernaculis nostris regnare facient, et erimus in
                    prouerbium omni populo.« Hec et his similia quasi spiritu prophetie inter se
                    alternabant, ignari, quod tale quid eis post annos paucos esset uenturum. Ab
                    illo ergo die cogitabant, quomodo eum affligerent et fraude circumuentum a sua
                    canonia citius eliminarent; et rei facti sunt in cogitationibus suis.</p>
            </div>
            <div>
                <p>Vnus ergo ex ipsis, qui ei ceteris familiarior esse uidebatur, nescitur
                    ex propria deliberatione an aliorum suggestione, sub quadam dilectionis specie,
                    quam non gestabat in corde, eum conuenit secreto, dicens: »O karissime et omni
                    dilectione dignissime, est secretum, quod tibi uolo dicere, si tu adiuratus
                    promiseris hoc te nulli manifestaturum, donec opere compleuero, quod mente
                    pertracto.« Ad hec uir domini respondit se optime posse habere celatum, quod
                    ille uoluerit esse secretum. Tunc ille: »Diu est, karissime frater, quod
                    desiderio uite celestis uitam istam, quam tenemus, mutare disposui.</p>
                <p>Nam licet uocatur uita, mors tamen potius dicenda est quam uita, quia
                    amatores suos ad eternam perducere cognoscitur mortem. Mundus enim in maligno
                    positus est et omni inmundicia plenus, qua suos indesinenter irretit. Vnde
                    attendamus, quod dominus in euangelio ait: 'Vigilate, quia nescitis diem neque
                    horam'; et iterum: 'Qui non renuntiauerit omnibus <app>
                        <lem>[hiis]</lem>
                        <rdg>del. Gertz</rdg>
                    </app>, que possidet, non potest meus esse discipulus': et apostolus: 'Hora est
                    iam nos de sompno surgere'. Surgamus ergo de sompno culpe, et ornemus lampades
                    nostras, et cum prudentibus simus uigiles, ut ueniente patrefamilias sine
                    repulsa ingrediamur cum eo ad nuptias.«</p>
                <p>Cumque ille intente ascultaret uerba ipsius, adiecit: »Si fuerimus
                    duo, fouebimur mutuo <app>
                        <lem>[obsequio]</lem>
                        <rdg>del. Gertz</rdg>
                    </app>.« Cui uir dei respondit: »Salutaria sunt, que perorasti, et sapienti
                    super aurum et lapidem preciosum desiderabilia. Sed quid faciemus?« At ille: »Si
                    uere caduca et transitoria mundi relinquere uoluerimus, nos cum nostris deo
                    fideliter in religionis habitu offeramus.« Ad hec ille subridens ait: »Nondum
                    uelle habeo monachari; sed pro salute anime mee et tue, si dictis facta
                    compenses, faciam que hortaris, ita tamen ut, quod te prius uidero aggressum,
                    tucius ipse sequar.« At ille gaudens intulit: »Bene dixisti; ita fiat!«</p>
            </div>
            <div>
                <p>Cumque sepius inter se de contemptu mundi et de suo proposito familiaria
                    sererent colloquia, placuit utrique quantocius adire monasterium monachorum,
                    quod Caritas nuncupatur. Quo cum peruenissent, dator huius consilii, accito
                    patre monasterii, causam aduentus ipsorum humiliter aperit. Quorum aduentu et
                    uoto ille gauisus caritatis brachiis eos amplectitur et in hunc modum dat
                    responsum: »Dominus noster ait: 'Qui uenit ad me, non eiciam foras'. Huic ego
                    innixus sententie libenter uobis temporalia et spiritualia huius domus impertiar
                    et huic sancte congregationi uos associare curabo, si a proposito non
                    defeceritis.«</p>
                <p>Cui cum grates pro tam dulci responso et pro eo, quod eorum
                    decreuisset acceptare peticionem, retulissent multimodas, iubet abbas eos in
                    hospicium recipi et eis necessaria amministrari. Cumque residerent, ille
                    Willelmum sic alloquitur: »Iam domino fauente bonum opus et saluti animarum
                    nostrarum proficuum inchoauimus; restat, ut ipso adiuuante ab incepto nequaquam
                    desistamus. Quam felix es, frater dilecte, quod nullius impedimento temporali
                    subiaces, sed ab omnibus expeditus habitum ad presens cum his sanctis uiris
                    potes accipere!</p>
                <p>Me autem ad modicum oportet domum repedare, ut matri et sorori mee
                    tutorem preuideam; quia impium et grauissimum est michi peccatum, eas sine
                    tutela relinquere, cum apostolus dicat: 'Si quis suorum curam non habet, maxime
                    fidelium, fidem negauit et est infideli deterior'. Tu autem equo animo esto, et
                    noli egre ferre ad tempus absentiam meam, sed, quod habes facere, fac citius;
                    ego autem expleto termino induciarum a te michi creditarum coram deo et sanctis
                    eius me promitto uelocius reuersurum.«</p>
                <p>Tunc Willelmus, quod spiritu dei hec non agerentur, persentiens, sed
                    ut eum a se disiunctum loris uinciret claustralibus, sic respondit: »Maturior
                    etas te ad preeundum prouocat, me autem etate iuniorem non te preuenire sed
                    magis decet subsequi. Hoc etiam in initio ammonitionis tue me tibi recolo
                    pollicitum fuisse.« Tunc huius doli inuentor, uidens fraudis sue commenta
                    effectu frustrari, longa suspiria ab imo traxit pectore atque dicebat:
                    »Differamus ergo in aliud tempus.« Et sic a claustro recedentes per iter, quo
                    uenerant, remeabant, et in se ipsam reciprocata mentita est iniquitas sibi.</p>
            </div>
            <div>
                <p>Dominus abbas Hugo, semper eodem zelo dilectionis circa profectum
                    nepotis sui inconcusse feruens, eum in gradum diaconi promoueri uoluit. Quod
                    cognoscentes emuli sui, dolore cordis intrinsecus tacti, timebant, ne, si
                    ordinaretur, in ecclesia sua ad maiorem proueheretur dignitatem. Ideo timori suo
                    solatium excogitantes episcopum Parisiensem precibus circumuenerunt multimodis,
                    ut eum omnino ad promouendum non susciperet, aut eo tempore sacros ordines
                    facere penitus desisteret. Quorum precibus episcopus uictus et eorum uerbis
                    nimium credulus, quia eum in multis accusabant, sacros ordines facere
                    distulit.</p>
                <p>Sed deus omnipotens, qui comprehendit astutos in astutia sua et perdit
                    sapientiam sapientium et intellectum intelligentium reprobat, quod moliti
                    fuerant contra nepotem suum, abbatem Hugonem minime latere uoluit. Vnde idem
                    abbas illum cum litteris suis Siluanectensi episcopo ordinandum transmisit; et,
                    quod uoluit, idem episcopus deuotus impleuit. Adeptus itaque diaconatus officium
                    domum rediit, nullo concanonicorum suorum sciente, quo uel ad quid abierat.
                    Sabbato subsequenti intitulatur ad omeliam legendam, quia uicarium propter eorum
                    importunitatem habere non poterat.</p>
                <p>Hoc autem faciebant, ut ipso non habente, qui leuiticum pro eo
                    officium expleret, secundum quod institutio prebende sue exigebat,
                    scandalizaretur, et ipsi materiam malignandi contra eum haberent. Nocte
                    dominica, cum septima lectio pronuntiari debuisset, ipse ad eandem pronuntiandam
                    accessit, et aperto libro alta uoce: 'Iube, domine' personuit. Erat autem
                    euangelium: 'Erat Ihesus eiciens demonium, et illud erat mutum'. Ad cuius
                    iussionis uocem, repleti stupore magno et extasi in eo, quod contigerat illis,
                    obmutuerunt et siluerunt a responso benedictionis; et quoniam renouatus est
                    dolor eorum, relictis matutinis et choro exierunt unus post alterum, incipientes
                    a senioribus;</p>
                <p>et remansit Willelmus solus ad pulpitum, et magister Albericus in
                    medio choro, qui erat uir bonus et iustus; hic non consenserat consilio et
                    actibus eorum, sed expectabat regnum dei. Mane facto, cum canonici in unum
                    conuenissent et de his, que facta fuissent, adinuicem ruminarent, superuenit
                    Willelmus. Tunc magister Albericus sic orsus est loqui: »Hoc uere possumus
                    dicere, quia hac nocte uidimus mirabilia. Et quis non miretur? Mirum non est,
                    quod unicus omnipotentis dei filius demonium, quod erat mutum, eicere potuit, et
                    loquente muto mirate sunt turbe; sed illud michi magis admirabile est, quod,
                    domino Willelmo omeliam pronuntiante:</p>
                <p>'Erat Ihesus eiciens demonium', eiecti sunt concanonici sui de
                    ecclesia, homines uidelicet rationales, et ipso loquente facti sunt muti, et
                    fratres sui elongauerunt ab eo, et noti quasi alieni recesserunt.« Ipso sermonem
                    finiente facti sunt persecutores serui dei in parabolam omnibus, qui hec
                    audierant. Beatus autem Willelmus iugi meditatione uerbi dei roboratus in
                    omnibus se prudenter regebat, ut cum psalmista posset dicere: 'Dominus michi
                    adiutor est; non timebo, quid faciat michi homo'; et iterum: 'Michi autem
                    adherere deo bonum est, ponere in domino deo spem meam'.</p>
                <p>Cumque adiutorio dei, cuius iudicium abyssus multa, et contra cuius
                    examen non est stabile hominis consilium, pacientia armatus aduersarios suos, in
                    incepta malicia perseuerantes, redderet inermes, cuiusdam prepositure dignitate
                    sublimatur. O Christi pietas omni prosequenda laude! qui famulum suum in tempore
                    beneplaciti sui nouit extollere, quem ante tempus filii inuidie moliebantur
                    opprimere.</p>
                <p>Concanonici autem sui turpi marcentes ocio in apparatu regio ederunt
                    et biberunt ad luxuriam, in superbia et in abusione, usque in diem, in qua
                    dominus Eugenius papa intrauit Galliam, habens preter ea, que extrinsecus erant,
                    instantiam cotidianam, sollicitudinem omnium ecclesiarum sibi a deo commissarum.
                    Hic superbiam eorum confregit et ad nichilum redegit. Nam illo adueniente
                    Parisius, quod metuebant, euenit, et, quod uerebantur, accidit eis, non fortuitu
                    quidem nec Willelmi actum aut premeditatum consilio, sed diuine sapientie iusto
                    cuncta disponente iudicio.</p>
            </div>
            <div>
                <p>Volens itaque dominus papa scire, si floruisset uinea, si flores fructus
                    dedissent, secessit in partes Gallie. Cui Parisius appropinquanti rex Ludouicus
                    et episcopus eiusdem ciuitatis cum multitudine clericorum et laicorum occurrunt,
                    et honorifice susceptum ad ecclesiam beate uirginis Marie cum magno tripudio
                    perducunt. Post paucos dies placuit ei ecclesiam beate Genouefe uisitare et ibi
                    diuina celebrare, quia apostolica dicebatur. Quo cum peruenisset, pallium
                    sericum ante altare a ministris ecclesie deponitur, ubi dominus papa ad orandum
                    prosternitur. Oratione completa uestibulum ingreditur et ad missam celebrandam
                    sacris uestibus induitur.</p>
                <p>Interea ministri domini pape pallium sericum tollunt, affirmantes
                    illud sibi deberi secundum antique consuetudinis morem. Quod famuli canonicorum
                    indigne ferentes pallium ab eorum manibus extrahere moliuntur; Romani econtra
                    totis nisibus illud sibi attrahere non desistunt. Quid in his moror? Trahere
                    adinuicem non destiterunt, donec scisso frustatim pallio pugnis se percuterent,
                    et ministri ecclesie seruos domini pape sanguinolentos adhibitis fustibus
                    redderent. Cumque clamor discordantium in ecclesia attolleretur, accurrit rex
                    Ludouicus eos compescere uolens. Illi uero, quia obscuratum erat insipiens cor
                    eorum, regem in decore suo uenientem non uerebantur, sed eum sicut alios ualidis
                    ictibus affecerunt.</p>
                <p>Cumque hec agerentur, quidam ex familia domini pape scissa ueste et
                    facie unguibus exarata domini sui aduoluti pedibus lacrimabiliter ei iniurias
                    suas proponunt, dicentes: »Ecce quomodo honorantur, quos dominus papa uult
                    honorare! Talene nobis debetur premium, qui reliquimus Romam et nostra et secuti
                    sumus te? Habeat iam Roma pudorem! Nusquam fuimus sine honore nisi in ecclesia
                    ista, in qua acciderunt nobis mala, que non uerebamur. Vnde obprobrium facti
                    sumus uicinis nostris, subsannatio et derisio his, qui in circuitu nostro sunt.
                    Sed, si quid potes, aufer obprobrium nostrum.«</p>
                <p>Cum autem apostolicus cuncta cognouisset, que facta fuissent, nimia
                    exacerbatus indignatione respondit: »Michi uindicta<app>
                        <lem>[m]</lem>
                        <rdg>del. Gertz</rdg>
                    </app>, et ego retribuam.« Et accersito domino rege Ludouico sic fatur: »Ego ob
                    reuerentiam apostolorum Petri et Pauli et beate Genouefe huc accessi diuina
                    tractare misteria; et canonici huius ecclesie maligni et insipientes timorem
                    domini abicientes famulos meos, ut me ad iracundiam prouocarent, pugnis et
                    flagellis ceciderunt. Sed ne diu glorientur in malicia sua, tu, qui causam
                    ecclesie huius tueris, michi de predictis transgressoribus iusticiam exhibere ne
                    moreris.« Rex autem domino pape a se iusticiam querenti ait:</p>
                <p>»Pater sancte, cui querelas iniurie michi illate exponam, aut quis
                    michi iusticiam faciat? Nam ego ut uestri, dum eos disiungere conarer, graues
                    ictus furentium sustinui. Sed cum tibi a domino ligandi atque soluendi iusto
                    iudicio collata est potestas, ecce in manu tua sunt: redde retributionem eorum
                    ipsis.« His dictis simul ab loco illo discesserunt. Cum autem simul pergerent,
                    iterum ortus est sermo inter illos, quomodo superbiam illorum canonicorum
                    destruerent et uineam illam aliis agricolis locarent, qui redderent fructum eius
                    temporibus suis.</p>
                <p>Nec tamen cuiquam eorum uiolentiam inferre uoluerunt, ut prebenda sua
                    priuarentur, prius quam deus tolleret eos de medio, quia multi ex eis nobiles et
                    scientes extiterunt; sed ut iniuriam eis illatam sine peccato per uiros
                    religiosos uindicarent, eis ecclesiam beate Genouefe committendo, decreuerunt
                    ergo nigros monachos ibidem esse constituendos. Sed hoc eos maxime angebat, quod
                    ad eorum emolumentum preter unam prebendam, que tunc forte uacabat, non
                    habebant.</p>
                <p>Abbas itaque sancti Victoris, comperto eorum consilio de mutatione
                    ordinis, dominum papam et regem Ludouicum precibus circumuenit affectuosis, ut
                    ordo sancti Augustini in ecclesia ad honorem dei et apostolorum Petri et Pauli
                    et beate Genouefe uirginis eorum patrocinio institueretur, multis asserens
                    assertionibus, quod facilius aliqui ex contumacibus illis ad regularem uitam
                    ipsorum quam ad habitum et consuetudinem monachorum conuerterentur. Apostolicus
                    autem et rex Ludouicus, cognoscentes bonam famam ipsius abbatis et suorum
                    fratrum et religionem ipsam super omnes uicinos ipsorum extolli et domum sancti
                    Victoris magne caritatis odore redolere, petitioni abbatis iusto desiderio
                    flagrantis gratum prebuerunt assensum.</p>
                <p>Electus est die postero in abbatem Odo prior, homo sancte
                    conuersationis ac tocius prudentie et religionis indefessus amator; missique
                    sunt cum eo .XII. canonici, uiri honesti et bone fame, ad ecclesiam beate
                    Genouefe, sicut ipsius uirginis decebat puritatem. Sicque ordo beati Augustini
                    in ecclesia beate Genouefe priuilegio domini pape Eugenii ac christianissimi
                    regis Ludouici immutabiliter confirmatus usque in hodiernum diem ibidem
                    conseruatur. Ecce, ut in principio commemoratum est, canonici priores, Cayphe
                    prophetiam habentes, locum suum perdiderunt, et datus est locus ille genti
                    aliene, genti uidelicet religiose, uineam domini deuote excolenti.</p>
                <p>Cum hec agerentur, Willelmus in preposituram suam secesserat, de rebus
                    domesticis cum amicis suis tractans et disponens. Die sequenti, cum ad mensam
                    diuersis ferculis oneratam cum suis discubuisset, ecce quidam subito intrauit,
                    qui eum sic allocutus est: »Salutat uos dominus abbas Odo de beata Genouefa et
                    litteras istas uobis transmittit.« Ille ultra, quam credi potest, admirans
                    salutantis uerba ait: »Quis est ille abbas, uel quando fuit abbas in ecclesia
                    beate Genouefe?« Cui nuntius: »Odo, prior de sancto Victore, ipse est abbas in
                    ecclesia beate Genouefe, heri a summo pontifice et domino rege ibidem
                    constitutus.«</p>
                <p>Ad hec Willelmus: »In sompnis hec audio, an uera michi refers?« —
                    »Vera sunt« inquit. — Tunc discutiens seriem litterarum uidit sibi mandatum ab
                    abbate Odone, ut capitulum suum quantocius adire non supersederet. Surrexit
                    itaque refectionis curam postponens, et ualedicens omnibus ait: »Vadam et
                    uidebo, si est hec mutatio dextere excelsi.« Cumque claustrum beate Genouefe
                    intrasset, uidit ibi uiros scemate religionis adornatos. Credidit ergo sermoni,
                    quem dixerat illi nuntius; sed tamen uehementer intra se hesitabat, cur hoc
                    euenisset, ac que causa fuisset huius mutationis.</p>
                <p>Nuntiatur protinus abbati aduentus domini Willelmi. Cui festinanter
                    occurrit, et in osculo pacis susceptum deuotissime amplectitur. Cumque
                    residerent ac inter se miscerent colloquia alterna, aduentus sui suorumque modum
                    et cetera, que illis euenerant diebus, abbas pandit Willelmo. Quibus relatis
                    cepit eum de contemptu mundi admonere, dicens: »Fili, si diues esse cupis, ueras
                    diuitias require. Si gloriam dignitatis diligis, in illa superna angelorum curia
                    ascribi festina. Animaduerte, quod dominus in euangelio ait: 'Qui amat patrem et
                    matrem et agros aut domos et cetera plus quam me, non est me dignus'. Et iterum:
                    'Beati pauperes spiritu, quoniam uestrum est regnum dei.</p>
                <p>Beati, qui nunc esuritis, quoniam saturabimini'. Et beatus Iohannes
                    euangelista ait: 'Nolite diligere mundum, neque ea, que in mundo sunt, quia, si
                    quis diligit mundum, non est caritas patris in eo'. Huic bene concordat beatus
                    Iacobus apostolus, dicens: 'Quicumque uoluerit amicus esse huius seculi,
                    inimicus dei constituitur'. Ne tardes ergo conuerti ad dominum, et ne differas
                    de die in diem, ne subito ueniat ira dei super te et in tempore uindicte
                    disperdat te. Valde stultus est, qui pro eo, quod paruo tempore luxurie deseruit
                    suumque miserum desiderium prauis delectationibus pascit, et celestem perdit
                    amenitatem et eternam incurrit dampnationem.</p>
                <p>Igitur renuntia omnibus, que possides, et baiula crucem Christi
                    cotidie: qui cum esset diues et prepotens rex celi et terre, sponte pauper
                    factus est pro nobis, ut nos diuites faceret secum in regno celorum.« Postquam
                    finem his imposuit monitis, apprehensa manu eius duxit illum ad uitream
                    fenestram, in qua erat ymago crucifixi depicta. Tunc renouato sermone ait:
                    »Videsne, mi domine, hanc ymaginem, et consideras?« Cui ille: »Video plane et
                    diligenter considero.</p>
                <p>Nam si hoc misterium michi uetus est per usum, est tamen michi semper
                    nouum propter eum, qui nos reformabit corpore humilitatis nostre configurato
                    corpori claritatis sue et renouat hominem nostrum interiorem de die in diem.«
                    Intelligens abbas cor eius a spiritu sancto inflammatum iterum dicit: »Vides,
                    quanta amoris dulcedine te sibi alligare cupit et extensis brachiis suscipiendo
                    amplecti, qui pro te se permisit crucifigi?« Protinus uir dei, lacrimarum ymbre
                    ora perfusus, et propter nimium singultum uix uerba ualens edere, cum timore
                    respondit: »Vtinam scire possim, quod me dignaretur habere seruum sibi et
                    preterite iniquitatis et mee fragilitatis errores dimittere!«</p>
                <p>Ad hec abbas: »Ego fideiussor ero, si sane monitis obtemperare
                    uolueris, quod non solum peccata tua dimittet, uerum etiam post uite huius
                    terminum cum sanctis suis eterna coronabit gloria.« Nec mora, Willelmus ad pedes
                    corruens fideiubentis se et sua deo et illi benigne commendauit, et sic de huius
                    mundi naufragio nudus euasit.</p>
                <p>Letatur Christi familia de tanti iuuenis conuersione, nec minus gaudet
                    ex insperato auxilio tam repente sibi celitus transmisso. O bone Ihesu, quam
                    magnificata sunt opera tua! nam omnia opera nostra, ut ait propheta, operatus es
                    in nobis. Iam expletum esse cernimus, quod te dixisse legimus: 'Facilius est
                    camelum per acus foramen transire quam diuitem regnum celorum intrare.' Sed cum
                    homines, terrena tantum sapientes, interrogarent: 'Quis ergo potest saluus
                    fieri?' respondisti: 'Que apud homines sunt impossibilia, possibilia sunt apud
                    deum.'</p>
                <p>Ecce quia hunc ad graciam predestinasti, facile de superbo humilem, de
                    diuite pauperem facere potuisti. Dicat quisque, quod sentit: in laude
                    apostolorum Petri et Andree germanorum scriptum, quod ad unius iussionis uocem
                    predicantis domini, relictis retibus et naui, secuti sunt redemptorem; iste uero
                    non tantum ad domini sed ipsius serui admonitionem non solum retia et nauern sed
                    predia et possessiones, domos et familias, diuitias et honores, insuper et
                    semetipsum reliquit. Nec hoc idcirco dicimus, ut eum summis equiperemus
                    apostolis; sed sic approbamus minora opera, ut non uituperemus maiorum
                    magnalia.</p>
            </div>
            <div>
                <p>Suscepto itaque habitu regulari Willelmus appositus est ad ceteros
                    fratres et annumeratus est cum illis duodecim. Et mutato habitu mutatus est in
                    uirum alterum, atque diuina cooperante gracia, que sibi eum uas electionis
                    preuiderat, proficiebat de uirtute in uirtutem, ut dignus haberetur uidere deum
                    deorum in Syon. Erat enim preditus uirtute caritatis, humilitate precipuus,
                    pacientia fortis, obedientia tractabilis et ad cetera genera uirtutum promptus.
                    Insistebat lectioni, orationi, diuine contemplationi; uigiliis, ieiuniis artus
                    domabat corporis; et qui solebat in sericis precedere induuiis, post in abiectis
                    uestibus seruiuit pauper pauperibus. </p>
                <p>Diuitiarum preterite uite oblitus panem furfureum ut ceteri edebat et
                    herbas agrestes in edulium preparatas cum graciarum sumebat actione. Non enim
                    alias delicias due prebende tantum in principio ipsis fratribus et familie eorum
                    prebere poterant. Vnde fortis athleta Christi, in incepto stabilis, religionis
                    atque ordinis in tantum uehemens emulator extitit, ut, cum supprioris fungeretur
                    officio, nulla patiebatur ordinis instituta transgredi. His et aliis huiusmodi
                    uirtutum studiis cum se indesinenter exerceret iamque probatus deo et hominibus
                    existeret, dominus noster Ihesus Christus</p>
                <p>(iuxta illud euangelicum: 'Qui diligit me, diligetur a patre meo, et
                    ego diligam eum et manifestabo ei me ipsum') quadam nocte, cum membra sopori
                    dedisset, apparuit ei in uisione in specie pulcherrimi iuuenis, uocansque eum
                    proprio nomine ait: »Noueris te ad quandam insulam mecum profecturum, ubi multa
                    temptationis genera perferes atque molestias; sed his meo adiutorio superatis,
                    deposito carnis onere, mecum eris in paradiso.« Quid autem uellet sibi talis
                    uisio talisque admonitio, nequaquam poterat conicere, antequam in Daciam ad
                    insulam, que Selandia est uocabulo, ubi nunc requiescit, uocaretur.</p>
            </div>
            <div>
                <p>Decursis post hec non multorum annorum curriculis abbas Odo in senectute
                    bona migrauit ad dominum. Quo defuncto dominus Garinus, eiusdem monasterii
                    prior, quia uir honestus et litteratus et prouidus in agendis habebatur, in
                    abbatem eligitur. Postquam autem consecratus et in sede sua erat confirmatus,
                    habitus est sermo ad fratres in capitulo de priore substituendo. Fuit ibi
                    quidam, cui abbas omnimodis affectabat dare prioratum. Annuentibus cunctis et
                    abbati consentientibus <app>
                        <lem>[sed]</lem>
                        <rdg>del. Gertz</rdg>
                    </app> resistebat ille frater dicens: »Iustum est, ut in regali abbatia
                    officiales per regem in officiis suis imponantur.«</p>
                <p>Quod audientes fratres conturbati uehementer dixerunt: »Si uis
                    secundum ordinis tenorem prioris suscipere officium, consentimus electioni tue;
                    sin autem terminos, quos posuerunt patres nostri, transgredi attemptaueris,
                    numquam ad illud pertinges.« Illo autem in suo proposito persistente abbas, ut
                    sui incepti compos fieret, fratrem illum secum ad regis palatium duxit; et quia
                    ignota regi erat ordinis institutio, factus est ille prior ab eo in palatio.
                    Optatum itaque reportans effectum hora refectionis accessit ad cymbalum, et
                    percusso cymbalo conuocauit conuentum. Fratres hoc uidentes quid facerent? quid
                    dicerent? Loqui non poterant; sed nutibus et signis interiorem cordis
                    amaritudinem demonstrabant.</p>
                <p>Quia uero iustus ut leo confidit, Willelmus animatus zelo ordinis et
                    amore iusticie post ingressum refectorii presumptorem illum a nola submouit et
                    suppriorem adhibuit. Submotus ille cum rubore exiuit dedecusque sibi illatum cum
                    magno gemitu abbati exposuit. Conquerentem blande consolatus est, dicens: »Si
                    ista Willelmo de sancto Germano non reddidero, numquam abbas ero.« Fratribus in
                    capitulo mane congregatis, proclamatus est Willelmus, quod manum priori
                    imposuisset uiolentam. Negat ille se umquam priori aliquam intulisse iniuriam.
                    Post aliquos uero uerborum discursus sic fatur:</p>
                <p>»Si in hoc aliquid peccaui, quod ab officio prioris non priorem sed
                    ordinis preuaricatorem abegi, presto sum emendatoriam subire uindictam.« Et
                    ueniam sumens continuo dampnatur silentio, et ut singulis septimanis tres dies
                    in pane et aqua ieiunans in terra sine mensale sedeat. Ille uero talem
                    sententiam non abhorruit, sed animaduertens pastoris sententiam esse timendam,
                    iustam siue iniustam, quod suo capiti iniunctum fuerat, humiliter sustinuit.
                    Exiit tamen sermo inter fratres, quod discipulus ille iniusto dampnatur iudicio.
                    Quam ob rem quidam dominum apostolicum, qui tunc Senonis morabatur, cum
                    festinatione adiit et omnia, secundum quod acta fuerant, tanto patri
                    intimauit.</p>
                <p>Summus pontifex, non leue ferens ordinis preuaricationem et innocentem
                    grauiter sententiatum, abbati de sancta Genouefa subito mandauit, ut sue
                    presentie sine mora se exhiberet, et Willelmum sui itineris faceret consortem.
                    Paruit ille mandato assumptoque secum Willelmo uenit Senonis. Assistensque summo
                    pontifici temeritatis et indiscretionis arguitur, et Willelmus a sententia
                    liberatur, et, ne de cetero officiales contra ordinis instituta eligantur uel
                    instituantur, districtissime precipitur.</p>
            </div>
            <div>
                <p>Dum medium silentium tenerent omnia, et queque procella tempestatis in
                    ecclesia illa uideretur sedata, murmur factum est in populo, quod caput beate
                    Genouefe de loco sancto suo esset sublatum. Spiritus huius blasphemie regias
                    tandem perculit aures. Vnde ex relatis dominus rex Ludouicus inmensa furoris ira
                    exacerbatus iurauit per sanctum de Bethleem, quod, si hoc uerum foret, omnes
                    canonicos flagellis cesos de ipsa eiceret ecclesia.</p>
                <p>Et adhibitis custodibus, qui custodiam haberent de thesauro et
                    reliquiis illius monasterii, litteras ad archiepiscopum Senonensem et
                    suffraganeos eius, ad abbates et priores eiusdem episcopatus misit precipiendo,
                    ut omnes in die ab ipso preflxo huius rei ueritatem indagaturi Parisius
                    conuenirent. Fratres iusiurandum regis percipientes conturbati sunt, commoti
                    sunt, tremor apprehendit eos; set quamuis formidabilis erat eis ira principis,
                    magis tamen de thesauro prestantiore auro et margarita preciosa, quem sibi
                    uerebantur ablatum, doluerunt. Pre ceteris autem anxiatus erat spiritus
                    Willelmi, qui omnium reliquiarum capsas et thesaurum ecclesie iam dudum in sua
                    susceperat custodia.</p>
                <p>Illuxit dies statutus; aduenit rex cum suis, aduenerunt pontifices et
                    abbates, aduenit etiam multitudo non minima exitum rei scire cupiens. Tandem
                    nominatis et assignatis, qui cum archiepiscopo et aliis episcopis ad locum
                    sanctum sancte uirginis ascenderent, uoluit Willelmus cum eis ascendere, nec
                    permittebatur. Vnde arrepto (nescio magis) candelabro aut thuribulo secum ait:
                    »Si michi non aliter conceditur, saltem ascendam ut minister.« Et cepit ire.
                    Aperto itaque scrinio, ecce, caput beate Genouefe, Frantie gemma, cum ceteris
                    membrorum suorum reliquiis reperitur.</p>
                <p>Quod cum fidelis famulus ipsius uirginis Willelmus uideret, conceptum
                    animi gaudium intra se non capiens, quin illud uoce exultationis eructuaret,
                    oblitus illorum, qui maioris erant auctoritatis, 'Te deum laudamus' audacter
                    inchoauit, ut tota ecclesia in uoce resonaret ipsius. Quod inchoatum omnis
                    populus, qui conuenerat ad diem festum, non minori alacritate ad finem
                    decantauit. Quo decantato archiepiscopus collectam ipsius uirginis
                    prosequitur.</p>
                <p>Cui cum finem imposuisset, episcopus Aurelianensis cum maxima
                    indignatione intonat: »Quis est iste leccator, qui contra auctoritatem domini
                    archiepiscopi et aliorum episcoporum propter caput cuiusdam uetule, quod hic
                    fraudulenter imposuerunt isti, 'Te deum' tam temere inchoare presumpsit?«
                    Willelmus ad hec: »Si queritis, quis sum, scire uos uolo, quod, ut calumpniose
                    uos intulistis, non sum leccator, sed seruus beate Genouefe. Quod autem
                    presumptionis me arguitis, non temeraria presumptio, sed integra sancte
                    uirginis, quam semper habui, me facere compulit dilectio.</p>
                <p>Caput, quod uidistis, uetule fore non abnego; uirginitatis florem
                    semper retinens septuaginta annorum et eo amplius beata Genouefa extitit, uirgo
                    semper munda et immaculata, donec celo redderet animam et terre corporis
                    materiam. Sed ne quis scrupulus dubietatis de hoc capite cordibus uestris
                    inhereat, facite clibanum uehementer igniri, et ego assumpto capite ad
                    declaranda beate uirginis merita ignitum intrabo securus.« Ad hec episcopus
                    subsannans respondit: »Ego quidem in cuppam aque calide cum eo non intrarem, et
                    tu in clibanum ardentem intrares?«</p>
                <p>Archiepiscopus uero, uerbositatem episcopi ultra non ferens
                    supersticiosam, innuit ei, ut taceret, et deuoti fratris fidem et sinceram erga
                    sanctam uirginem deuotionem approbauit. Stultiloquium uero, quod episcopus
                    contra beatam uirginem polluto ore intulerat, inultum nequaquam esse potuit,
                    quoniam perdet deus omnes, qui loquuntur mendacium. Vnde postea multis irretitus
                    criminibus a sede sua eiectus uitam indignam digna morte miserabiliter
                    finiuit.</p>
            </div>
            <div>
                <p>Anno ab incarnatione domini .M.C.LX.I. regnante in Dacia Waldemaro rege
                    filio Canuti regis et martyris (—qui Sclauos a finibus regni sui abegit, quos
                    sepius inuadere solebant, captiuos ducentes uiros ac mulieres, et omnia, que
                    attingere poterant, depredantes; filius quippe martyris cum esset, ipsius
                    interuentu in cunctis bellorum certaminibus, que contra Sclauos, qui tunc pagani
                    erant, habuit, uictor extitit gloriosus, unde ostensa eis uia salutis eterne
                    illos colla iugo Christi submittere coegit; erat uir iste sapiens et discretus,
                    potens in opere et sermone coram deo et omni populo—),</p>
                <p>eodem tempore adornabat sacerdocium in Roskildensi ecclesia episcopus
                    Absalon, homo magni consilii, clericorum decus, merentium et afflictorum
                    consolator omniumque religiosorum pius amator tociusque populi modestus
                    gubernator, aduenarum et pauperum clemens sustentator Sclauorumque maximus
                    persecutor, ornamentum fidei, sobrietatis exemplum, forma pudicicie, nobilitatis
                    et probitatis insigne speculum, lucerna refulgens in templo dei et ipsius fortis
                    columpna et immobilis. In huius diocesi erat cenobium canonicorum in insula, que
                    Eskilze dicitur, haut longe distans a pago Roskildensi, mare undique circumdata.
                    Hic locus, uirentibus pratis ac diuersis nemorum arboribus decoratus,
                    commanentibus in eo delectabilis erat atque gratiosus.</p>
                <p>Rarus tamen tunc temporis illic erat numerus fratrum commorantium;
                    qui frustra regulares dicebantur, quia nullius religionis disciplinis
                    adornabantur. Regulares quomodo dicerentur, qui nulli censure regulari caput
                    submittebant? Claustrales quomodo essent, qui claustrali clausura carebant?
                    Instituta ordinis scripta habebant, sed nichil eorum obseruabant. In summis
                    festiuitatibus anni seculares, qui eis erant familiares, cum mulieribus suis
                    domum eorum frequentabant cum ipsis festa celebraturi. In domo refectorii
                    canonici cum uiris et mulieribus epulabantur et inebriabantur ducebantque
                    coreas. Taliter domus in eorum actibus confundebatur, atque substantia illius
                    dilapidabatur. Heu! quid tunc fiebat de diuino seruitio, cum plus noctis
                    potationi quam psalmodie et diuine contemplationi impenderent? Quis tunc digne
                    intercessor fieret ad deum pro populo?</p>
                <p>In matutinali sinaxi potu estuantes nimio potius eos dormire libebat
                    quam cantare. Sic impudenter uiuentes omnium religiosorum auribus detestandam
                    infamiam infuderunt. Venerabilis igitur Roskildensis episcopus Absalon, uidens
                    et considerans uitam eorum ab omni religione discrepare, tactus dolore
                    intrinsecus detestabatur animas talium uirorum diabolica fraude obtenebratas
                    atque ad fluxum seculi nimis inclinatas; unde sepius mente tacita reuoluebat,
                    quomodo illi ecclesie consuleret, ordinis et religionis formam annuente domino
                    in melius immutaturus.</p>
                <p>Reminiscitur tandem familiaritatis et amicicie, quam cum Willelmo,
                    uiro religioso, olim pepigerat, cum Parisius studendi gracia moraretur;
                    attendensque eum uirum honestum, uirum utique prouidum et discretum et sanctis
                    moribus adornatum, complacuit in illo anime sue, ut ei accito daret locum supra
                    memoratum. Misso itaque nuntio, uidelicet Saxone preposito, uiro honesto, ad
                    ecclesiam beate Genouefe, uirum sepius nominatum, scilicet dominum Willelmum,
                    cum aliis tribus fratribus instanter et obnixe suis litteris sibi deposcit
                    delegari: aptum apud se religioni ipsorum locum esse, quem ad honorem dei et ad
                    excellentiam ordinis sancti Augustini eisdem fratribus se pollicetur
                    collaturum.</p>
                <p>Abbas considerans petitionem tanti presulis iustam esse et honestam
                    consentiente capitulo adiudicauit fieri postulationem ipsius. Missus est ergo
                    frater Willelmus tribus aliis secum assumptis cum preposito Saxone in Datiam;
                    qui prospero itinere pergentes post assumptionem beate Marie Zelandiam
                    intrauerunt et die tercia Rinstadium peruenerunt, quod beati Kanuti martyris
                    illustratur meritis, cuius uita gloriosa iusticie plurimum luce refulsit.
                    Voluntas dei erat, ut ibi eis occurreret, quod uolebant, regis uidelicet
                    Waldemari et pontificis Absalonis presentia. Hii in aduentu illorum fratrum
                    letati lentis amplexi sunt brachiis et ad osculum pacis susceperunt.</p>
                <p>Et cum aduentui ipsorum aliquantulum blando sermone congratulati
                    fuissent, spoponderunt, quod eos fouerent ut filios, diligerent ut fratres,
                    consulerent ut amicis. Letati in his, que dicta sunt eis, cum gaudio
                    regrediuntur ad suum hospicium. Tribus diebus ibidem peractis transierunt
                    Roskildis; quorum uestigia quidam ex familia episcopi secuti sunt, qui ibidem
                    eos procurarent. Sic enim expediebat honeste consuetudini terre et probitati
                    illius, qui eos uocauerat.</p>
                <p>Aliquantis diebus in ciuitate expletis ad insulam Eskilli nauigio
                    applicuerunt, ubi sex nominetenus canonicos inuenerunt; quorum uultus exsangues
                    ex eorum aduentu facti expalluerunt, et sermo in ore eorum exaruit, quia male
                    consuetudini eorum uidebant iam imminere dispendium. Vnde ad iniuriam
                    superuenientium fratrum ea nocte post cenam conuenticula facientes domini
                    pontificis decreuerunt adire presentiam, ut ei, quod acciderat, uelut ignoranti
                    intimarent et ab eo compassionis extorquerent affectum, ne gentem perderent et
                    locum.</p>
                <p>Verum dominus episcopus, rei seriem iam dudum prenoscens et eorum
                    maliciam reprehendens, dissimulauit audita, ne forte, dum illuc uenire
                    moraretur, substantia domus magis quam prius destrueretur. Prefixit tamen eis
                    diem, in qua suam exhiberet presentiam et, uelut ignarus aduentus fratrum
                    superuenientium, diligenter inquireret eius causam. Igitur proxima die post
                    festum beati Bartholomei, sicut promiserat, aduenit; et habito cum eis sermone
                    de pastore sibi constituendo frater Willelmus in abbatem eligitur et in abbatis
                    sede collocatur, cum tamen prius non abbatem sed prepositum uel priorem habere
                    soliti fuerant.</p>
                <p>Ipso die duo ex prioribus canonicis abeundi retrorsum licentiam
                    acceperunt et obtinuerunt, domino episcopo iudicante eos debere dimitti, ne
                    malignantibus eis tumultus fieret in populo. Quatuor remanserunt ualde senes et
                    ad omne opus fere inutiles. Vnus ex eis, qui prioris habebat officium, uir erat
                    honestus, et in diebus suis inuentus est iustus: unde cepit existere unus ex
                    eis, et regulari instructus tramite uitam priorem meliori fine terminare.</p>
            </div>
            <div>
                <p>Igitur postquam dominus abbas Willelmus curam domus suscepisset, uoluit
                    dominus episcopus rogatu eiusdem abbatis scire, que et quanta esset illius domus
                    substantia, et quid in cibariis haberetur; uidensque promptuaria eorum fere esse
                    uacua, .VI. caseis tantum repertis et perna et dimidia, cognouit, quia
                    comederant Iacob et locum eius desolauerant. Repletus bono pudore et admiratione
                    episcopus cepit confortare animos fratrum et ipsius abbatis, ne propter defectum
                    rerum temporalium in desperationem caderent, iussitque dari eis .V. libras
                    denariorum ad necessaria uictualium comparanda, promittens eis in posterum
                    sufficientis expense subsidia.</p>
                <p>Transacto aliquanto temporis spacio fratres, qui cum abbate uenerant,
                    paupertatem insolitam non ferentes et frigoris nimiam seuiciam abhorrentes ab
                    episcopo repatriandi licentiam acceperunt. Quod factum dominum episcopum ualde
                    commouit; sed uiolentiam nulli inferri uoluit. Abbas uero non leue ferens
                    discessum suorum, quem terrebant mores aliene terre et ydeoma ignotum, eandem,
                    quam ipsi ab episcopo acceperant, licentiam ipse postulauit, asserens supra
                    uires suas opus esse, ad quod fuerat euocatus, securiusque sibi fore liberum cum
                    aliis habere regressum. Ad hec uerba abbatis concidit uultus episcopi et animus;
                    tandem tamen in hunc prorumpit sermonem:</p>
                <p>»Desiderio desiderauimus aduentum uestrum ad ecclesie istius
                    profectum. Sed, ut perpendimus, prosperis illius successibus et incrementis
                    plurimum inuidet inimicus; pauet enim nimium, quod ius amissurus sit antiquum,
                    quod hactenus possederat per enormitates locum illum inhabitantium. Sed si animi
                    uestri propositum dominus propensiori consilio mutare uellet, magno pietatis
                    affectu rogaremus, ne susceptum semel regiminis officium conaremini deserere.
                    Non uobis sit formidini solus hoc opus aggredi; quia non in hominis potestate
                    uictoria belli consistit, sed de celo est fortitudo, et ita saluat dominus in
                    paucis ut in multis. Quod credebatis fratrum uestrorum impleri auxilio, potens
                    est dominus uestri solius explere obsequio.«</p>
                <p>His aliisque uenerabilis episcopi monitis sale sapientie conditis
                    abbas roboratus, et intra se memorans, quod dominus per Ieremiam prophetam
                    loquitur: 'Maledictus homo, qui confidit in homine et ponit carnem brachium
                    suum, et a domino recedit cor eius', inmutato animi sui proposito acquieuit
                    remanere, ut uideret finem.</p>
            </div>
            <div>
                <p>Eodem anno egressa est sententia a domino, et ecce facta est fames in
                    terra deficiente annona, et animalia fere omnia mortua sunt, oues uidelicet et
                    uacce; ideoque nec butyrum nec caseos nisi paucos fratres residui poterant
                    habere ad manducandum. Vnde in seditionem conuersi non iudicio diuino cuncta
                    examinanti sed abbati suo totum pondus sue aduersitatis ascribebant, dicentes:
                    »Ve nobis, cur in diebus nostris huc aduenit homo pannosus, uilis homuntio, nil
                    bibens, nil manducans, sed meliora queque domus in argento et auro commutans et
                    in loculis suis reponens? nos inedia ciborum torquet, pro cibis folia arborum et
                    herbas agrestes subministrans!«</p>
                <p>Hoc seminarium mendacii ab eis publicatum per aures plurimorum
                    discurrebat; et quia praue mentes hominum prone semper sunt ad detrahendum
                    bonis, apud maliuolos obfuscabatur ueritas. Vir autem domini obiectis non
                    mouebatur, sed omnia patienter sustinuit, factus tanquam homo non audiens et non
                    habens in ore suo redargutiones.</p>
            </div>
            <div>
                <p>Quadam nocte, dum fratres se sopori dedissent, affuit inter eos Sathan;
                    et lumen, quod more solito lucebat in medio dormitorii, subuertit et iuxta
                    lectum abbatis, ubi straminum erat magna congeries, ad comburendum abbatem
                    deposuit. Verum militem suum in hoc agone non deseruit celeste presidium: nam
                    stramina in circuitu in modum corone comburebantur, et straminibus asser
                    suppositus adustionem sustinuit, abbatis uero lectum omnino non tetigit
                    incendium. Rumor huius facti ad aures peruenit episcopi; qui post dies non
                    multos declinauit ad claustrum et, quod dicebatur, ueritati comprobauit
                    consonum.</p>
            </div>
            <div>
                <p>Postera nocte dolens antiquus hostis, quod artibus suis defuisset
                    effectus, ad aliud se conuertit genus temptandi. Nam ad lectum cuiusdam fratris
                    dormientis accessit et ait: »Noueris me dominum huius loci fuisse, omnibus
                    potatoribus atque scortatoribus prelatum existere; sed in abbatis uestri aduentu
                    uim patior, quod ei, ut credo, non cedet in bonum.« Cumque frater, quis esset,
                    inquireret, et quo nomine censeretur, Salmanasar se confessus est appellari et
                    Babiloniorum regem ab antiquis temporibus fuisse. Et addidit: »Consule abbati,
                    ut ab inceptis desistat nec abbatibus debitam ab episcopo benedictionem
                    accipiat; hic etenim me inuito claustrum permanere non poterit.«</p>
                <p>Cui frater respondit: »Vade et, quod michi suggeris faciendum, eidem
                    tu suggere! Numquid et tu eius noticiam non habes?« — »Habeo« inquit, »sed minus
                    modo quam prius. Vnde nuntia ei, que iussi, hoc interposito ei insignio, quod in
                    cripta beate Genouefe Parisiensis .VII. psalmos cum letania clerico cuidam
                    propria manu conscripsit. Refer etiam, quod altera nocte pro iniuria michi
                    illata eum comburere uolui, sed meo frustratus sum desiderio, quia fortior me
                    superuenit, nec optinere potui, ut, quod uolebam, mandaretur effectui.« Mane
                    facto frater, que audierat, abbati intimauit.</p>
                <p>Ille uero audita paruipendens suggestioni diaboli nullam adhibebat
                    fidem, .VII. psalmorum nullam habens memoriam. Post modicum temporis famulus
                    Thoconis prepositi a Parisiensi ciuitate reuersus in Daciam abbatem Willelmum
                    aggreditur his uerbis: »Salutat uos dominus meus et se uestre totum commendans
                    amicicie rogat affectuose, ut pro eo dominum episcopum deprecemini, ut sibi
                    studio uacanti consuete largitatis manum porrigat auxiliarem. Et hoc signum
                    uobis, quod miserit me, quod ei Parisius .VII. psalmos cum letania
                    scripseritis.« Abbas admiratus relata uerum recolit, quod diabolus fratri per
                    sompnium insinuauit, uidelicet .VII. psalmos se scripsisse preposito
                    Thoconi.</p>
            </div>
            <div>
                <p>Alio quoque tempore abbas Willelmus comitatus Thrumone sacerdote, uiro
                    utique litterato et discreto, hospitandi gracia ad uillam, que Thorstanthorp
                    dicitur, declinauit, ubi, dum nox in suo cursu medium iter haberet, antiquus
                    hostis, fremens aduersus sanctum dei, noua irritamenta sue nequicie adinuenit:
                    preferens habitum sanctitatis sub specie antiquissimi ac turpissimi monachi
                    accedens ad lectum abbatis, prius salutifere crucis signo munitum, laborabat
                    quiescentem in eo obsceno opere libidinis irretire. Sed ille, licet sompnis
                    oculos dederat, mente tamen uigilans aduersario dixit: »Vade retro, spurcissime
                    omnium! in me per dei graciam tui desiderii nullum consequeris effectum.«</p>
                <p>Diabolus hec audiens acrioris seuitie stimulis agitatur; et accedens
                    propius nebulam fetoris ori abbatis inspirat, et peccata dudum confessione
                    abolita et multarum lacrimarum ymbre diluta nephando ore retexit. Abbas autem,
                    dum in sompno tam grauiter ab ipso fatigaretur, ualido impulsu pedis aliquantum
                    eleuati hostem a se reiecit. Qui uidens se a uiro dei delusum ut leo
                    crudelissimus cepit seuire atque ad lectum Thrumonis sacerdotis, in altera parte
                    iacentis atque uigilantis, gressus dirigere laterique eius fortissimum ictum
                    illidere, ita ut uideretur sacerdoti, quod aliquas de costis sibi fregisset.</p>
                <p>Mane, dum nocti aurora finem daret, decantatis laudibus deo, quia
                    tempus erat frigidum, uterque, scilicet abbas et sacerdos, se in calefactorium
                    recepit. Quibus ibidem residentibus sic allocutus est sacerdos abbatem: »O mi
                    domine abba, custodiat te et adiuuet omnipotens deus!« Et respondit abbas:
                    »Amen!« Cumque sic bis uel ter dixisset, ad quid hoc tociens repeteret, abbas
                    inquisiuit. Cui ille: »Scio, quod multos temptationis aculeos es passus,
                    pluresque eris passurus; sed ex his omnibus liberet te deus!</p>
                <p>Vidi hac nocte, quantam molestiam a Sathana sustinuisti, et quomodo
                    ori tuo nebulam fetoris infundebat pessimi, et audiui, quanta tibi inferebat
                    conuicia et obprobria. Cumque a te discederet confusus, irruit in me uehementer
                    percussoque latere meo, ut reor, aliquam ex costis michi fregit. Ideo tibi eidem
                    inimico uiriliter arbitror esse resistendum; ne, si te uicto triumphauerit,
                    mittet te in Gehennam.« Ad hanc uocem cepit abbas tedere et pauere, reuocans ad
                    memoriam uexationes aduersarii, quas nocte preterita sustinuerat.</p>
            </div>
            <div>
                <p>Furens adhuc hostis antiquus, quod temptationes suas aduersus christum
                    domini nullus sequeretur effectus, disposuit per satellites suos efficere, quod
                    per se nequiuerat implere. Vnde inspirauit cordibus quorundam fratrum, ut
                    hominem dei uariis contumeliis afficerent et multis iniuriis lacesserent et sic
                    cum dedecore ad proprios lares cogerent repedare. Ipse autem a uerbis impiorum
                    non timuit, quia firmatus erat supra firmam petram. Frequenter etiam secum
                    commemorabat illud apostolicum: 'Tribulatio pacientiam operatur, pacientia
                    probationem, probatio spem; spes autem non confundit'.</p>
            </div>
            <div>
                <p>Cumque in talibus filii degeneres processum non haberent, consilium
                    fecerunt in unum, ut eum morti traderent. Aliquando enim eum sacco impositum in
                    mari demergere disponebant, aliquando cultellis confodere, aliquando Sclauis
                    uendere; sepius cerebro ipsius securibus impactis extinguere moliebantur. Sed
                    deus, cuius prouidentia in sui dispositione non fallitur, dissipauit consilia
                    eorum et dilecto suo dedit cum temptatione prouectum. Sed cur hoc facere
                    attemptabant? Quia cum deo erat spiritus eius in rigore ordinis tenendo et in
                    omni religionis obseruantia, nec patiebatur eos per abrupta uiciorum
                    discurrere.</p>
                <p>Erat enim sancte religionis indeficiens imitator, ordinis ac sancte
                    institutionis admirabilis conseruator, uiciorum fortis extirpator, uirtutum
                    uerus amator, queque honesta et sanctimonie plena inuestigans et docens. Seuerus
                    extitit in correptione, sedulus in correctione, dulcis et humilis in
                    exhortatione, modestus in reddenda ratione, in sermone uerax, in iudicio iustus,
                    in commisso fidelis. Infirmorum erat consolator, pauperum ac peregrinorum
                    benignissimus procurator. Insistebat uigiliis, ieiuniis et continuis
                    orationibus, curam sui gregis infatigabiliter agens, eumque, ut fidelis seruus
                    talentum sibi creditum lucrifaceret, domino suo iugiter precibus commendabat.
                    Fratribus nocte quiescentibus horas matutinales uigiliis anticipabat dominique
                    misericordiam pro eisdem deuotis gemitibus exorabat.</p>
                <p>In sermonibus suis, quibus fratres ad bene agendum instruebat,
                    promptus erat ad lacrimas et ad lamenta, in tantum ut auditores suos sepius ad
                    penitentiam et cordis compunctionem prouocaret, et cunctis liquido constaret
                    diuinam illi semper adesse graciam. Zelo ordinis animatus aliquando elatis et
                    superbis rigidus erat, atque transgressores ordinis emendatoriam subire
                    uindictam cogebat ac perferre sententiam. Nouerat enim, quod pro tot esset
                    rationem deo redditurus, quot suo exemplo aut silentio a semitis iusticie
                    sineret aberrare.</p>
                <p>Denique illos, qui obstinate mentis erant nec ad ueniam petendam pro
                    suis excessibus inclinabantur, ipse eis formam humilitatis ostendens, ab eis
                    ueniam contra regulam sue dignitatis postulabat. In persecutionibus, que ei a
                    discipulis suis et aliis inferebantur, constans erat et paciens, et uirtute
                    pacientie omnes uincebat. Virtus pietatis et misericordie in eo tantum
                    habundabat, ut in illum peccantes et post peccata ad ueniam redeuntes cum omni
                    hilaritate et modestia exciperet et pro eorum excessibus uberrime fleret
                    dominoque pro eorum conuersione gracias referret multimodas. Caritatem semper
                    sectabatur, inuidias et detractiones detestabatur.</p>
                <p>Verbum inhonestum siue uaniloquium siue risus ineptos minime
                    proferebat uel ab ore alicuius audire uolebat. Sermo ei iugiter erat de pace et
                    concordia et humilitate et mansuetudine et de honore, quo se fratres inuicem
                    preuenire habebant. In orationibus frequens, in lectionibus assiduus, in
                    deuotione extitit precipuus. Horis quoque diurnis ac nocturnis sine magno
                    necessitatis articulo numquam abesse uolebat. Circa deuotionem in choro
                    psallentium ac sacrum altaris ministerium animus eius sedulo uersabatur, et
                    deuotiores in his tenerrime diligebat. Cilicio carnem suam usque ad diem mortis
                    domabat ipsamque spiritui seruire cogebat.</p>
                <p>Frugalem mensam habere uolebat, non propter corporis sui refectionem,
                    cum mire esset abstinentie, sed propter pauperum et infirmorum refocillationem,
                    quos paterno fouebat affectu. In stratu suo nichil preter laneolum straminibus
                    superpositum habebat aut pelles ursorum propter frigus expellendum, quando magis
                    seuiebat hyemps, nisi nimie infirmitatis molestia mollioribus eum indulgere
                    membra coegisset. Et sicut modicus erat ei uictus, sic et uestitus.</p>
                <p>Monasterium sancti Thome apostoli in loco, qui Paraclitus uocatur,
                    primus construxit et ordinem sancti Augustini in eo transtulit et transferendo
                    obseruari instituit ac priuilegio domini Alexandri pape ibidem perpetuo
                    obseruandum confirmari fecit. Nunc uero, quia in laude uiri dei utcumque a
                    proposito digressi sumus, ad ea, que inchoauimus depromere, redeamus.</p>
            </div>
            <div>
                <p>Cuidam dissenterico in uilla, que Medellus ab indigenis dicitur, per
                    uisum reuelatum est, ut de cibo abbatis Willelmi gustaret, et sanaretur a
                    languore suo. Credidit homo ille sermoni, quem audierat, et misso nuntio cicius
                    ad claustrum, quod uoluit, petiuit et accepit. Cumque allatos cibos comedisset,
                    cessante fluxu infirmitatis sue statim per eosdem intus reformari meruit.</p>
            </div>
            <div>
                <p>Quedam puella de uilla uocabulo Nadweth claustro uicina magne
                    infirmitatis tenebatur cruciatu. Cumque per tres dies iaceret quasi corpus
                    exanime, uitalisque calor tantum membris ipsius inesse uideretur,
                    circumsteterunt eam amici eius et cognati, lugentes eam tanquam defunctam. Mater
                    autem puelle, Brigida nomine, quia multas dies et noctes duxerat insompnes super
                    eam faciendo uigilias, quarta die leni corripitur sopore. Cumque obdormiret,
                    uidit in sompno mulierem niueas uestes indutam lecto egrotantis assistere
                    sibique talia dicere: »Molestaris, mulier, plurimum pro filia tua.« At illa:
                    »Quid mirum? Triduo enim sustinemus eam iamiam migraturam; et ecce adhuc tempus
                    superest.«</p>
                <p>Respondit altera: »Scito filiam tuam sanitatem posse recuperare
                    uiteque augmentum sumere, si de cibo uel reliquiis abbatis Willelmi de Paraclito
                    gustauerit.« His dictis disparuit. Mater uero puelle euigilans omnia, que in
                    sompnis audierat et uiderat, cunctis, qui aderant, exposuit. Consulunt illi
                    monentis mandato parere, quia predictus abbas a multis sanctus habebatur; et
                    uere sic erat, fulgente in eo gracia diuina. Mulier igitur spe bone uisionis et
                    consolationis suorum confortata ad claustrum mobiliore properat gressu et
                    officialibus, quos extra ambitum claustri inuenit, uisionem, quam uiderat, ex
                    ordine pandit.</p>
                <p>Nuntiatur ergo a fratribus abbati mulieris peticio, et retexitur
                    eiusdem de filie sue remedio celitus manifestata uisio. Vir domini, super
                    afflictos pia semper gestans uiscera, tam matri quam filie compaciens pisces,
                    quos perticas uocamus, et sorbicium, quod sibi fuerat preparatum, iussit mulieri
                    in nomine domini impertiri, ut esset salus et remedium puelle in discrimine
                    mortis laboranti. Gauisa illa de munere mox domi redit propere et, quod secum
                    attulit sorbile, ocius ori infudit filie.</p>
                <p>Quod cum tercio factum fuisset, et ad interiora miro laberetur
                    rugitu, reuixit puella et attraxit spiritum. Et post paululum resedit, que
                    fuerat quasi mortua; et cum accessissent ad eam sui, aperiens os suum benedixit
                    deum et dixit: »Iam non moriar, sed uiuam et narrabo opera domini. Confido enirn
                    in domino, quod precibus et meritis Willelmi abbatis reddita sim sanitati.« Qui
                    ad eam conuenerant, testimonium perhibebant ueritati de his; et scimus, quia
                    uerum est testimonium eorum.</p>
            </div>
            <div>
                <p>Languebat quidam in uilla Anese et desiderabat bibere aquam de fonte,
                    quem abbas fecerat emundari et firmis clausuris signari. Sed quia nullus ad
                    eundem fontem poterat habere accessum nisi ad nutum illius, qui eum seruabat
                    clausum, fecit ille abbati suum intimari desiderium. Accitus est igitur frater
                    Ericus, qui supradicti fontis habebat custodiam, preceptumque est illi, ut de
                    ipsius aqua egroto porrigat poculum. Cumque allatam gustasset languidus, mox
                    cognouit, quoniam saluber est gustus eius; quia non tantum sitim suam extinxit,
                    sed etiam optate salutis graciam contulit.</p>
            </div>
            <div>
                <p>Quidam monachus Cisterciensis ordinis, Haquinus nomine, de claustro
                    Esrom, tanta raucitate obtusi pectoris per multos annos anxiabatur, ut uix a
                    circumstantibus eum discerni poterat, quid diceret. Cumque nullo antidoto
                    potionis uel alterius artis remedium sue infirmitatis inuenisset, incidit ei
                    bonum consilium, ut ad asilum sancti Thome de Paraclito declinaret. Venit ergo
                    et patrem monasterii adiens, quid pateretur, querulo murmure exposuit et cepit
                    eum humiliter rogare, ut ob graciam recuperande sanitatis manum gutturi suo
                    imponeret.</p>
                <p>Vir autem domini ad rogantem aliquantulum iocundatus premisso signo
                    crucis tetigit guttur suum dicens: »Sanet te filius dei!« Et exauditus est pro
                    sua reuerentia. Nam monachus diuinum sibi sensit adesse auxilium, quia arcterie
                    anheli pectoris paulatim dilatabantur, et organum uocis diu amisse de die in
                    diem reformabatur. Reuersus igitur ad domum, unde exierat, confirmabat fratres
                    suos manifestans omnibus, quoniam in Paraclito est senior, qui nouit homines
                    curare, affirmans, quoniam hic est abbas Willelmus.</p>
            </div>
            <div>
                <p>Quodam tempore, cum Willelmus a curia Romana rediret, equus serui sui
                    inter rupes Alpium lesus pedem iter nullum facere potuit. De quo infortunio
                    animo turbatus exorauit altissimum, ut propter merita sanctorum, quorum secum
                    reliquias attulit, sanaretur equus ille. Finita oratione pedem equi dolore
                    plenum manibus palpauit et palpando dolorem mitigauit. Et ex illa hora sanatus
                    est equus ille, inceptum peragens iter.</p>
            </div>
            <div>
                <p>Quodam die, cum ad negocia domus exiret, equitauit quendam roncinum.
                    Frater autem, qui cum eo ibat, considerans pulcritudinem equi et dispositionem
                    membrorum ipsius ait: »Proh dolor, quod talis equus non ambulat!« Cui abbas:
                    »Credisne, quod poterit ambulare?« At ille: «Minime credo, quia senex est et
                    naturalem non inmutabit cursum.« Cui iterum abbas: »Modice fidei, quid dubitas?
                    Potens est deus facere eum ambulare, quantum nobis placuerit.«</p>
                <p>Et hec dicens cepit eum urgere calcaribus. Ille uero soliti cursus
                    oblitus gressus faciebat planos bene ambulando, quam diu uir dei dorso eius
                    insedit. Frater uero de uiso miraculo admiratione plenus reuersus domum narrauit
                    fratribus suis, que gesta erant in uia, quomodo pater monasterii fecit roncinum
                    ambulare; et mirati sunt uniuersi.</p>
            </div>
            <div>
                <p>Quodam tempore lecto egritudinis incubuit, nimie infirmitatis detentus
                    cruciatu. Cumque de spacio sue uite dubitaret, nocte dominica grauiori
                    infirmitatis agitatus stimulo inuocauit dominam suam beatam Genouefam, quam toto
                    mentis desiderio amabat, ut sui memor dominum pro eo precatura accederet. Illa
                    deuoti serui sui miserta, cum parum obdormiret, apparuit ei stans a parte pedum
                    lecti, in quo iacebat, et facie iocunda et alloquio dulci consolabatur eum,
                    dicens: »Ne timeas, quoniam bonum dominum habemus.« Ille ex hilaritate uultus
                    eam agnoscens cepit gracias agere uenienti, inquirens, quis esset dominus ille.
                    Cui illa: »Ihesus, filius dei.«</p>
                <p>Vir autem domini audiens filium dei nominari, quantum sopor sinebat,
                    exultabat uberius; et post paululum euigilans, et sentiens se sanitati precibus
                    sancte Genouefe uirginis restitutum, benedixit deum, qui non derelinquit
                    sperantes in se, sed in sanctis suis semper est mirabilis. Multa quidem et alia
                    per eum dominus operari dignatus est miracula, que non sunt scripta in libro
                    hoc, quia uel propter negligentiam obliuioni tradita in memoriam non habentur,
                    uel quia sanctitati eius detrahentibus incredibilia uidebantur. Nunc autem ad
                    gloriosum eius transitum stilus reflectatur; et quo tempore et qualiter de hoc
                    mundo migrauerit ad dominum, breui sermone referre debet.</p>
            </div>
            <div>
                <p>Ante septem annos sui transitus de hoc mundo ad patrem nocte quadam per
                    uisum uir quidam decorus aspectu, ueneranda canicie, uenusta facie, astitit ei
                    et dixit: »Septem dies uiues.« llle de uisione sua plurimum sollicitus, sed
                    spiritu domini plenus, septem dies incolumis transiens interpretatus est, per
                    ».VII. dies« .VII. ebdomadas uel .VII. menses uel .VII. annos, quod uerius erat,
                    designari, sicut rei exitus comprobauit.</p>
                <p>Castigans igitur corpus suum et in seruitutem redigens, quamquam
                    dominum deum tota mentis deuotione prius dilexerat ac mandatis illius iugi
                    obseruatione inheserat, ab illo tamen tempore usque ad finem uite sue ita carnem
                    suam cum uiciis et concupiscentiis crucifixit, ut ante acta uita respectu uite
                    subsequentis delicata fuisse crederetur ac uoluptuosa. Quis enim eum sine
                    lacrimis maxillas eius rigantibus orantem uidit? Cumque in altari diuina
                    celebraret, sacrum misterium offerens deo, sic inflammabatur, sic lacrimabatur,
                    ueluti presentes domini in carne aspiceret passiones.</p>
                <p>Longum est itaque uerbis exprimere, quantis uigiliis, ieiuniis et
                    orationibus assiduis se ipsum afflixerit et in holocaustum domino preparauerit.
                    Adiecit adhuc dominus famuli sui probare pacientiam et tanquam aurum in fornace
                    purgare: ita corpus eius ulceribus repleuit, ut a planta pedis usque ad uerticem
                    non esset in eo sanitas. Ille sciens, quia uirtus in infirmitate perficitur,
                    omnia pacienter sustinuit et ait: »Si bona suscepimus de manu domini, mala autem
                    quare non sustineamus?«</p>
            </div>
            <div>
                <p>Interea septem annis mira abstinentia et carnis mortificatione fere
                    transactis, cum quadragesima a cunctis fidelibus sacra deuotione obseruanda
                    adueniret, uir domini, sedula mente memorans nouissima sua et agonem sui finis,
                    licet diem et horam sue resolutionis adhuc ignoraret, terminum tamen, qui
                    preteriri non poterat, appropinquare sciens cotidie cum summa cordis contritione
                    et lacrimarum effusione et magna reuerentia sacrificia domini nostri Ihesu
                    Christi celebrabat ac sacrosancta ipsius corporis et sanguinis participatione se
                    premuniebat. Quarta feria, que cenarn domini precedit, pausante eo in sua camera
                    cum quibusdam fratribus, qui colloquendi gracia ad ipsum conuenerant,</p>
                <p>conquestus est prior sibi et ceteris fratribus, se numquam grauiorem
                    noctem sustinuisse. Vir autem domini econuerso respondit: »Meliorem ac
                    delectabiliorem noctem numquam me recolo habuisse, quia uidi dominum meum Ihesum
                    Christum. Duo alii cum eo erant et ego tercius; cum quibus ineffabiliter sum
                    delectatus.« Ad hec prior inquit: »Forte, pater sancte, dominus in hac
                    uisitatione uos ad se uocare uenit, sicut uobis promisit, antequam partes Datie
                    intraretis.« Ad responsa prioris suspirans et perfundens fletibus ora ait: »Fiat
                    michi secundum uerbum tuum.«</p>
            </div>
            <div>
                <p>Postera die, que cena domini appellatur, ad altare diuina celebraturus
                    accedit. Et absolutione super discipulos solito more facta et eisdem de manibus
                    ipsius communicatis missaque celebrata Christum in pauperibus suscepturus cum
                    ceteris fratribus progreditur et mandatum ipsorum cum magna deuotione peragit.
                    Quo peracto ultimam cenam cum discipulis suis sumpturus ingreditur, dominicum in
                    hoc imitatus exemplum. O felix cena, que tanti patris magis est illustrata
                    presentia quam deliciis refectionis ditata! Quis uerbis queat referre, quam
                    hilaris uultus, quam iocunda facies omnibus a sancto uiro est ostensa, qui illi
                    conuiuio interfuerunt?</p>
                <p>Iam in uultu ipsius miro modo quoddam futuri gaudii presagium
                    demonstrabatur, quod ex habundantia leticie, que in ipso ultra solitum
                    cernebatur, cognosci poterat. Iam diuina misericordia locum habitationis sue
                    sibi ad cenandum preparatum intrauerat; iam spiritus sanctus totum interiorem
                    hominem ipsius repleuerat et, uelut sponsus in thalamo, sic in cubiculo cordis
                    sui requieuit.</p>
                <p>Iam demonstrabatur in carne ipsius oculis corporeis subiecta, quanto
                    exultationis gaudio anima eius in domino deo suo exultauit ob future
                    retributionis glorificationem, quam ei dominus dare disposuit, sicut cuidam
                    discipulo suo, honeste conuersationis uiro, nomine Gerardo, ante duodecim annos
                    et eo amplius per uisionem reuelare dignatus est. Quadam enim nocte predicto
                    canonico in suo lecto quiescenti quidam maturus etate sic intonat: »Surge,
                    sequere me!« Quem secutus ad ignota loca deducitur. Tandem in quandam planitiem
                    ualde spaciosam et floribus amenam uenientes domum mire magnitudinis, marmoreis
                    lapidibus constructam, subeunt.</p>
                <p>Quanta autem claritas, quanta odoris suauitas, quanta mira iocunditas
                    illi domui inerat, lingua uidentis exprimere non suffecit. Sedes autem in ea
                    locata erat gemmis preciosis et auro purissimo adornata, et in medio sedis
                    corona aurea posita, lapidibus preciosissimis decorata, sed adhuc imperfecta. In
                    circuitu autem sedis erant .IIII.<hi rend="superscript">or</hi> uiri in albis
                    sedentes, laminas aureas cum lapidibus preciosis ad perfectionem corone
                    componentes. Cumque iam dictus frater admiratione plenus et ueluti in extasi
                    raptus ostensa sibi tacitus considerabat, ductor suus affatur eum his uerbis:
                    »Scis, cuius est hec sedes uel corona?«</p>
                <p>Illo negante se scire, ait: »Hanc sedem abbas uester in tempore sue
                    conuersionis a seculo ad dominum promeruit, quando domos et diuitias et huius
                    mundi gloriam pro Christo reliquit et se ipsum abnegauit, tollens crucem suam
                    sequendo redemptorem. Corona uero cum perfecta fuerit multis tribulationibus et
                    diris persecutionibus, quas pro ordinis obseruantia uiriliter sustinuit et adhuc
                    sustinebit, coronabitur, implebiturque in eo, quod Iacobus apostolus dicit:
                    'Beatus uir, qui suffert temptationem, quoniam, cum probatus fuerit, accipiet
                    coronam uite, quam repromisit deus diligentibus se'.«</p>
                <p>Postquam surrexit a cena, uoluit lauare pedes discipulorum suorum;
                    sed tactus grauissimo dolore lateris non est permissus. Residens ergo sic
                    orabat: »Domine deus, in omnibus et per omnia fiat uoluntas tua, qui es
                    benedictus in secula! Illumina faciem tuam super seruum tuum et saluum me fac,
                    et non confundas me ab expectatione mea. Ne proicias me in tempore senectutis;
                    cum defecerit uirtus mea, ne derelinquas me!« Perseuerante itaque <app>
                        <lem>[in]</lem>
                        <rdg>del. Gertz</rdg>
                    </app> infirmitate et magis ingrauescente cubatum deducitur, residuum diei et
                    medietatem noctis subsequentis cum magno cruciatu sufferens.</p>
                <p>Postea, quia in eo gracia diuina uacua non fuit, dolor ille sedatur,
                    et leui febre corripitur. Cumque uiribus corporis cepisset destitui, in uigilia
                    pasche fratres, qui ad eum uisitandi gracia conuenerant, rogauerunt eum, ut sibi
                    preuideret et sacra unctione perungeretur. Quibus ista persuadentibus inquit:
                    »Non est michi, ut putatis. Nichil doloris nichilque infirmitatis in corpore
                    penitus sentio. Vellem michi lectum in choro fieri, ut future noctis dominice
                    resurrectionis ministerio interessem«. Quibus respondentibus se canentium uoces
                    nequaquam sufferre posse, intulit: »Faciamus ergo, quod melius est«.</p>
                <p>O ueneranda tanti uiri circa cultum diuini obsequii inmutabilis
                    deuotio, que nec alicuius rei euentu nec tanti defectus incommodo potuit
                    minorari! Illo autem sic laborante assignati sunt fratres, qui in uigiliis
                    excubantes custodirent eum. Sancta igitur nocte dominice resurrectionis uir dei
                    de suo transitu bene sollicitus unum de sibi astantibus aduocans dixit: »Scis,
                    fili, quia noua aduenit sollempnitas cuncto populo ueneranda; debemus ideo nouis
                    indui uestibus. Affer michi uestem, quam habes, ut illam induam«.</p>
                <p>Intelligens ille, de qua ueste loqueretur, attulit ei cilicium nouum
                    et submoto ueteri uestiuit eum nouo. Cumque in magno foret defectu, a custodibus
                    suis iterum admonetur, ut sacri olei liquore frueretur. Quibus ista
                    persuadentibus respondit: »Prestante domino meo Ihesu Christo lucem
                    expectabo«.</p>
            </div>
            <div>
                <p>Interea conuentu gloriose noctis uigiliis et laudibus insistente, cum
                    tercia lectio finem accepisset, et tercium responsorium inchoatum fuisset, dum
                    transisset sabbatum, unus ex custodibus festinanter accurrit indicans eum cito
                    migraturum. Depulsa noctis caligine aurora sacre lucis tunc rutilabat quam uir
                    dei se promiserat expectaturum. Cumque illud responsorii cantaretur: 'ut
                    uenientes ungerent Ihesum', prior accitis aliquibus fratribus chorum exiuit,
                    ferens secum sacri olei liquorem, quo uenerabilem patrem iam agonizantem
                    perungeret. Quibus aduenientibus hoc solum sanctus dei sepius replicabat: »Cito,
                    cito!«</p>
                <p>Vnctione expleta depositus est in cinerem et cilicium, ut secundum
                    beati Martini doctrinam in cinere et cilicio christianus et uerus catholicus
                    moreretur. Quo facto preciosam resolutus in mortem emisit spiritum .VIII. Idus
                    Aprilis, anno ab incarnatione domini .M.CC.II., etatis sue anno nonagesimo
                    .VIII., postquam uero curam dominici gregis suscepit quadragesimo. Sicque illa
                    anima, a carnis ergastulo egressa, de tristicia ad leticiam, de labore ad
                    requiem, de mundo transiuit ad dominum. Spirituales autem filii uenerandi patris
                    corpus cum hymnis et canticis, cum gemitibus et lacrimis in sanctam
                    transtulerunt ecclesiam, collocantes illud in medio choro. </p>
                <p>Quibus in sedibus suis receptis 'Te deum laudamus' incipitur, et
                    matutinales laudes resurrectionis dominice lacrimosis uocibus canentium, debita
                    tamen ueneratione, explentur. Quam sit mirabilis deus in sanctis suis, lector,
                    animaduerte: quia nec uita istius uiri fuit sine gloria nec mors sine gracia,
                    sed in conspectu dei multum preciosa. Illo enim die suscepit eum dominus in
                    paradisum, quo idem dominus et uictor ab inferis surrexit; et qui sollempnia
                    dominice resurrectionis cum magno tripudio sepius celebrauit in terris, eodem
                    die cum debito honore angelicis est associatus choris.</p>
                <p>Altero die pasche sepultus est ante altare sancti Thome apostoli,
                    quod ipse construxerat domino abbate Thurkillo ecclesie beate Marie de Esrom cum
                    monachis suis obsequium funeri eius impendente et sacerdotibus ac clericis
                    multisque aliis cum magna deuotione accurrentibus, ut ipsius exequiis
                    interessent. In quo loco dominus noster Ihesus Christus ad laudem et gloriam sui
                    nominis per gloriosi confessoris sui suffragia usque in hodiernum diem innumera
                    prestat beneficia his, qui ex toto corde querunt illum, cui est honor et gloria
                    per infinita secula seculorum. Amen!</p>
                <p>O quantus erat luctus omnium, quanta precipue lamenta discipulorum!
                    qui, licet de tanti patris glorificatione certi haberemur, eius tamen orbati
                    presentia humano more tristabamur. Dies festi nostri conuersi sunt in luctum et
                    sabbata nostra in lamentationem, licet gaudendum nobis esset, quod, quem
                    doctorem habuimus in terris, intercessorem haberemus in celis, si uis doloris
                    rationem admitteret. Sed benedictus deus, qui tristiciam nostram conuertit in
                    gaudium! Nam post transitum patris nostri iuuenes nostri uisiones uidebant et
                    seniores nostri sompnia sompniabant, per que coniecimus, quod dominus in breui
                    sanctum suum esset mirificaturus.</p>
            </div>
            <div>
                <p>Erant duo iuuenes de familia ipsius sancti in diuersis constituti
                    regionibus, qui in ipsa hora sui transitus de hoc mundo in uisione uiderunt,
                    quomodo ad gaudium transiuit angelorum. Et licet eorum aliquantulum diuersa est
                    uisio, utraque tamen plena fide relatione digna est et memoria. Alter istorum,
                    Nicholaus nomine, in Theutonicis partibus in ciuitate Hildesem studio litterarum
                    operam dabat. Hic eadem hora, qua uir dei glebam sui corporis celum ingressurus
                    deposuit, uidit per uisionem quandam personam sibi ignotam stola candida amictam
                    celum conscendere; et sicut in picturis solet fieri, in quibus domini ascensio
                    memoratur</p>
                <p>(—totus infra nubes susceptus depingitur, tantumque pedes ipsius
                    apparent—), sic et iste sanctus infra nubes candidas susceptus est, tantumque
                    pedes eius et uestimentorum extremitates uidebantur. Cumque ille in celum fixis
                    luminibus uisa admiraretur, astitit ei uir quidam dicens: »Quid admiraris
                    aspiciens in celum? hic homo assumptus in celum abbas uester est, qui in
                    pacientia uicit persecutiones seculi, nunc autem coronatur, quia fideliter uixit
                    in mandatis domini«. Expergefactus ille et penitentia ductus ad monasterium,
                    unde aposta<app>
                        <lem>[ta]</lem>
                        <rdg>del. Gertz</rdg>
                    </app>ndo recesserat, rediit; atque offerens se emendationi predictam uisionem
                    omnibus intimauit.</p>
            </div>
            <div>
                <p>Alteri supradictorum, Gogmundo nomine, in claustro, quod Sora dicitur.
                    commoranti glorificati hominis talis ostensa est uisio. Appropinquante diluculo
                    dominice resurrectionis aspiciebat in uisu pene uigilans multitudinem angelorum
                    predulci suauitate canentium, inter quos duo angeli ineffabili claritate fulgidi
                    quendam etate maturum, sacerdotalibus uestibus decoratum, a dextris et a
                    sinistris sustentabant, brachia ipsius humeris suis tenentes innexa et ad celum
                    usque progredientes. Hos insequebatur diabolus, non minima demonum furentium
                    atque stridentium stipatus caterua.</p>
                <p>Sanctis uero angelis in celum receptis ille hostis antiquus dolenti
                    similis uia, qua uenerat, cum suis remeabat. Quidam autem demonum lento
                    sequebantur gradu, claudicando incedentes. Ille, qui hanc uisionem uidebat,
                    audacior factus uni eorum, qui tardior ceteris ueniebat, ait: »Adiuro te per
                    filium dei, ut indices michi, que sunt hec, que uidi«. Ille interrogantem se
                    torua facie et oblico oculo intuitus respondit: »Si scire uis, abbas uester
                    Willelmus de mundo est sublatus et tanto obsequio angelorum in celo deportatus.
                    Nos autem uenimus, ut aliquid iuris nostri in eo haberemus; sed uiolentiam ab
                    angelis passi frustrati sumus a proposito nostro«.</p>
                <p>Mane prima sabbati surgens predictus iuuenis magistro suo et omnibus,
                    qui cum eo erant, uisionem suam exposuit. Qui respondentes dixerunt: »Vere
                    credimus, quod iam dormitionem accepit et in pace factus est locus eius«. Tandem
                    reuersus ad domum nostram eadem nobis ex ordine intimare curauit, et suscepto
                    religionis habitu ibidem deo militare cepit. —</p>
            </div>
            <div>
                <p>Saluator noster Ihesus Christus, uolens dilectissimi confessoris sui
                    Willelmi, quem stola inmortalitatis post mortem uestiuit in celis, in conspectu
                    filiorum hominum insignia reuelare uirtutum, dedit ei potestatem super infirmos
                    uariis languoribus faciendi opera, que ipse fecit, et maiora horum, ut
                    collaudent multi sapientiam eius, et usque in seculum non deleatur, et non
                    recedat memoria eius, et nomen eius requiratur a generatione et in
                    generationem.</p>
                <p>Cepit igitur seruus dei, postquam dormiuit cum patribus suis, primo
                    inter incredulos et emulos suos quasi stella matutina in medio nebule paulatim
                    rutilare miraculis, ut mendaces ostenderet, qui maculauerunt illum et
                    detraxerunt sanctitati eius, blasphemantes nomen eius. Postquam autem
                    clarificatus est apud proximos suos, cepit ad laudem et gloriam nominis eius,
                    qui cunctos condidit sanctos, quasi sol refulgens in meridie longe lateque
                    maioribus et crebrioribus choruscare prodigiis. Vnde a quatuor plagis terre
                    factus est concursus populorum cernere cupientium, que per eum fiebant
                    mirabilia. </p>
                <p>Demonia ab obsessis corporibus effugabat, paraliticos sanabat; cecis
                    uisum restituebat, claudis gressum, surdis auditum, mutis loquelam; contractos
                    ac propriis genibus repentes in statum erigebat debitum, leprosos mundabat,
                    mortuos suscitabat et semimortuos a faucibus ipsius mortis ad uitam reuocabat;
                    et non tantum homines sed et animalia sanabat, quemadmodum multiplicabat deus
                    misericordiam suam cum illo. Venti turbines suos ad inuocationem ipsius nominis
                    coercebant, et maria ab amaritudine quiescebant. Sed his breuiter commemoratis
                    ueniamus ad miracula, que uel audiuimus uel uidimus in ciuitate dei nostri, id
                    est in Paraclito, ubi requiescit gloriosus confessor dei Willelmus.</p>
            </div>
            <div>
                <p>Cum adhuc esset abbas Willelmus in corpore corruptibili laborans senio,
                    duo dentes ex capite eius auulsi sunt. Quos committens fratri Saxoni dixit:
                    »Habe custodiam horum dentium penes te et noli illos amittere«. Fecit ille, quod
                    rogatus fuerat, hesitans intra se, cur hoc ei mandato dedisset. Postquam autem
                    tulit eum dominus de medio, discipuli eius, qui superstites erant, in memoriam
                    tanti patris aliquid de rebus uel uestimentis eius sibi impertiri optabant.
                    Inter quos affuit sacrista, Brictius nomine, conquerens se nichil de rebus
                    ipsius accepisse preter mitram pelliceam, quam solitus erat gestare in
                    capite.</p>
                <p>Cui sic conquerenti frater, cui commissi fuerant, respondit: »Dabo
                    tibi donum non paruum, immo magnum, margaritam preciosam, scilicet dentem patris
                    nostri, qui te in uita sua dilexit non singulariter solum sed specialiter unum«.
                    Et hec dicens tradidit dentem. Ille pro collato sibi munere grates agens
                    multimodas susceptum dentem, prout decuit, in magna habuit ueneratione. O quanta
                    deus mortalibus per hunc dentem postmodum contulit beneficia! que si
                    scriberentur, mens infirma credere nequaquam acquiesceret.</p>
                <p>Erat tunc temporis in claustro quidam scolaris, Grimolfus nomine,
                    fere .XV. annos ab ortu habens, morbo laborans caduco. Quodam die, cum in terram
                    predicto morbo elisus uolutaretur spumans, superuenit abbas Ricardus, uiri dei
                    successor; et misericordia motus super eum dicit secretario, qui secum uenerat:
                    »Vides, quam miserabiliter cruciatur clericus iste? Vade ocius et dentem patris
                    in aqua laua, et ipsam aquam ori eius infunde, ut probemus, quid uirtutis habeat
                    in se dens ille«. Obtemperans precepto abbatis sibi iniunctum impleuit. Cumque
                    salutiferum liquorem ori laborantis infundere uellet, non potuit, quia dentes
                    adinuicem tenebat compressos. </p>
                <p>Arripiens igitur cultellum fauces illius diiunxit, infundens ori eius
                    aquam allatam; quam cum gustando obsorbuisset, cepit fremere et gemere, sicut
                    bullientem olei liquorem sumpsisset. Post paululum tamen requieuit, quasi in
                    extasi raptus. Transactis aliquibus horis diei reuixit spiritus eius, et
                    surrexit sanus. De reliquo enim morbus ille eum non tetigit neque contristauit
                    nec quicquid molestie intulit. Hoc initium signorum fecit seruus dei post
                    transitum suum in conspectu discipulorum suorum et manifestauit gloriam suam.
                    Eandem consecutus est misericordiam Sueno, filius Tholf, morbo Iaborans
                    simili.</p>
            </div>
            <div>
                <p>Manifestauit iterum sanctus Willelmus gloriam sanctitatis sue in uilla
                    Frisleue; manifestauit autem sic. Erat inibi mulier quedam obsessa demone
                    pessimo; hec omnibus ad se consolationis causa accedentibus secreta cordis
                    detegebat et exprobrabat peccata, prout suggessit ei inimicus. Diaconus, qui
                    erat in uilla illa, uenit, ut inuocaret super eam nomen dei sui et eiceret
                    demonium.</p>
                <p>Vidit mulier diaconum ad se intrantem: concitata est ad contumelias
                    et exclamauit: »Diacone, ad quid uenis? Sta foris! non es dignus, ut intres sub
                    tecto meo. Quis es, bene noui, et facta tua, habens scientiam uiarum tuarum. Tu
                    es, qui pauperis mulieris gallinam furabaris et deplumabas, et plumas cum pennis
                    subtus uno sepe abscondebas, et eandem in cena edebas, putans furtum tuum me
                    latere. Recede a me, pessime, recede! longe sit a me benedictio tua!«</p>
                <p>Diaconus, de sibi obiectis confusus, tristior, quam aduenerat, in
                    domum suam est reuersus, obiecti criminis conscius. Conuersus quidam de familia
                    et de domo ipsius sancti, in eadem uilla existens mansionarius, predicte
                    mulieris detestatus insaniam uenit ad claustrum et petiit sibi dari aquam, in
                    qua dens sancti uiri lotus esset. Petiit et obtinuit; et reuersus obtulit illam
                    mulieri ad bibendum. Bibit, et expulso spiritu inmundo salua facta est ex
                    infirmitate sua. Postea, non multo elapso tempore, altera mulier in eadem uilla
                    arrepta est a demonio, et simili curata est medicamine.</p>
            </div>
            <div>
                <p>Iter faciente fratre Saxone, dum transiret Methdeluse, homines illius
                    uille clamabant ad eum dicentes: »Domine, si quid potes, adiuua nos, misertus
                    nostri!« Quos cum interrogaret, quid haberent, et quid sibi uellent fieri,
                    responderunt: »Est hic mulier, Hestrith nomine, que habens nimium appetitum
                    edendi radices holerum ingressa est hortum suum et cepit eas ab humo effodere et
                    effossas auide corrodere. Quod cum fecisset, statim insiluit in eam spiritus
                    malignus uehementer discerpens eam. Et ecce eam ligatam tenemus, ne se ipsam
                    interficiat ac pueros suos strangulet. Virgis eam cedimus et maiora flagella
                    minamur;</p>
                <p>sed in hoc non proficimus, immo magis penam pene accumulamus«.
                    Commotus ille super infortunium mulieris iussit sibi aquam exhiberi. Quam dente
                    sancti Willelmi, quem sibi retinuerat, consignans et in ea attingens, inuocato
                    nomine sancte trinitatis et ipsius sancti, dedit eis, ut inferrent ac furenti
                    porrigerent mulieri. Cumque allatam bibisset aquam, mox hospes improbus, uim
                    sacri liquoris non sustinens, domicilium, quod occupauerat, reliquit inuitus,
                    mulierque sensum recepit pristinum. Frater uero supradictus post paululum
                    reuersus declinauit ad domum mulieris, ut uideret, qualiter se haberet; inuenit
                    eam sane sapientem et laudantem deum in sancto suo, qui fecit misericordiam suam
                    cum illa.</p>
            </div>
            <div>
                <p>In eadem uilla uxor Wideri erat grauida. Impletum est tempus illius
                    pariendi; sed pre difficultate partus parere non poterat. Torquebatur misere,
                    laborans partu sed non pariens, languens sed non moriens. Talibus cruciatibus
                    afflicta omnibus suis fit causa doloris. Interea intra matris claustra infans
                    priuatur uita, et fit infelicis matris uterus misere prolis tumulus. Iacet funus
                    in funere, mortuum in moriente, ante subtractum quam uisum, ante sepultum quam
                    natum. Vir autem ipsius pro morte mulieris sue anxius huc illucque discurrit,
                    omnes circumuenit, si quid remedii moribunde mulieri posset reperire.</p>
                <p>Tandem uenit ad claustrum; sacristam inuenit, inquirit ab eo, si
                    aliquid consdii, scripto uel medicina, nouit contra tam miserum casum. Cui sic
                    interroganti respondit: »Non est opus medicina uel scripto in tali articulo, sed
                    dei et sanctorum suffragio. Si fidem adhibueris, credo me ei antidotum posse
                    conferre salutis. Lauabo dentem sancti Willelmi in aquam, quam ei deferes ad
                    bibendum. Si crediderit se eius meritis posse liberari, post gustum illius
                    euadet periculum mortis«. Fecit, quod promisit, et instructum bene in fide cum
                    potu salutifero remisit ad propria.</p>
                <p>Cumque domum reuersus fuisset, quod attulit, infudit ori mulieris pre
                    dolore morti iam proxime et egreditur. Vix eo egresso foras et liquore sancto ad
                    secreta mulieris decurrente peperit fetum putridum, multis inauditum. Quod cum
                    uidisset, resumpto spiritu exclamauit: »Si sic michi futurum erat, quid necesse
                    habui concipere? Attende, domine, et uide, si est dolor, ut est dolor meus! Sed
                    gracias tibi ago, qui me meritis sancti confessoris tui Willelmi a periculo
                    mortis liberasti«. Audientes uicini, quod factum fuisset cum illa tale
                    miraculum, congratulabantur ei, dantes laudes deo et sancto Willelmo non minores
                    pro secundo miraculo quam pro primo.</p>
            </div>
            <div>
                <p>Quodam tempore, dum frater Saxo iam sepe nominatus uenisset Iulike et
                    se in hospicium recepisset, intrauit quidam demoniacus furens et frendens. Hunc
                    tanta uexabat dementia, ut sepius habitatione relicta inter bestias quasi bestia
                    uiuebat. Ex ingressu ipsius tota turbatur familia, timens insultum eius.
                    Furentem intuitus frater dixit: »Vis comedere?« Cui ille subsannando et
                    debaccando respondit: »Tu comede!« Respondenti sic iterum ait: »Vis bibere?« Et
                    precepit sibi aquam ministrari. </p>
                <p>Cumque mora fieret in allatione aque, accepit serum, quod in promptu
                    erat, et intingens in eo dentem sancti Willelmi porrexit furioso. Cumque
                    biberet, factum est in ore eius dulce sicut mel. Vnde datori suo ait: »Bonum
                    est, quod michi dedisti; peto, ut des amplius.« Et cum bibisset secundo et
                    tercio, expulso spiritu fantastico compos sui effectus est. Secundo die
                    sequebatur eundem fratrem ad claustrum magnificans deum et gracias exsoluit
                    liberatori suo Willelmo, docens omnes experimento sui, quia potens est et
                    sanctum nomen eius.</p>
            </div>
            <div>
                <p>Quodam tempore, cum dominus Petrus, Roskildensis episcopus, frater
                    noster, apud nos esset et in uespere ad cenam discubuisset, famuli eius, qui
                    inferebant ea, que ad refectionem erant necessaria, nuntiauerunt ei dicentes:
                    »Benedictus sit deus, quia iam uidimus oculis nostris cereum ardentem tanquam
                    faculam de celo supra sepulchrum sancti Willelmi descendere et tectum ecclesie
                    descendenti peruium iter facere«. Intrauit unus post alium eiusdem uisionis
                    nuntius. Tunc uenerandus sacerdos luminibus erectis in celum benedicens deum sic
                    orsus est loqui: »Nisi quia potens est dominus, quem et quantum uult et quomodo
                    uult, magnificare et glorificare, uix possum adhibere fidem miraculis,</p>
                <p>que ad quorundam sepulchra referuntur facta, quorum uitam et
                    connuersationem in carne existentium cognoui. Sed nullus scrupulus dubietatis
                    cordi meo inheret de uirtutibus, que ab isto sancto fiunt, cuius uitam tam
                    probatam in omnibus esse perpendi, ut uix aliquis cordis eius contritionem aut
                    compunctionem, mentis humilitatem, conscientie puritatem, ad amicos et inimicos
                    magnam caritatem et ad pauperes in maxima paupertate eximiam largitatem sufficit
                    admirari. Laudabo igitur nomen eius assidue et collaudabo illud in confessione,
                    quoniam stabilita sunt bona illius in domino, et ipse erit ei merces
                    eterna«.</p>
            </div>
            <div>
                <p>Quedam mulier pauper rebus sed fide diues presentauit se sepulchro
                    sancti Willelmi graciam sanitatis ab eo postulatura. Ventrem, sicut uidimus,
                    adeo inflatum habuit tumoris magnitudine, ut uix trium ulnarum cingulo
                    cingeretur. Fratribus ad refectionem euntibus illa accepta licentia ad sepulcrum
                    uiri dei lacrimis et orationibus insistebat. Ipsis sumentibus cibum corporalem
                    ipsa reficitur cibo spirituali: nam illo hore spacio curata est ab infirmitate
                    sua, ueluti sibi oranti confessor domini respondisset: »Mulier, magna est fides
                    tua; fiat tibi, sicut uis«. </p>
                <p>O quam firma fides infirme, quam meritoria, quam cito remunerata!
                    Fratribus ad ecclesiam reuersis in graciis agendis ita tenuis et gracilis est
                    inuenta, ut uix eadem crederetur, nullum retinens uestigium tumoris siue
                    inflationis. Interrogata, si aliquam corporis ruptionem intrinsecus uel
                    extrinsecus sustinuisset, per quam humor noxius uel sanies defluxit, negauit se
                    aliquid ruptionis uel doloris in sui curatione sensisse, sed tumorem sedatum
                    fuisse, sicut placuit ei, qui eam sanam fecit.</p>
                <p>In memoriam huius facti et ad augmentum fidei aliorum suspensum est
                    cingulum, quo usa fuerat, habens longitudinem superius positam. Compulsantur
                    igitur signa, et dantur laudes deo, et glorificatur ab omnibus in miraculo, quod
                    pro sui famuli fecit merito. Multiplicantur de die in diem prodigia; non deficit
                    sed augmentatur in domo dei lechitus olei, sudat alabastrum unguenti, fragrat
                    celestis odor balsami. Concurrunt turbe languidorum et consecuntur premia
                    beneficiorum.</p>
            </div>
            <div>
                <p>Quante sanctitatis memorabilis pater noster sanctus Willelmus in uita
                    sua extiterit, subsequentium ueluti et precedentium miraculorum declarabunt
                    prodigia. Vt enim pietatis sue multimoda beneficia frequenter et in publico
                    indigentibus exhiberet, quamsepius fratribus et aliis per uisiones conquestus
                    est se in arto loco concludi, eo quod in medio choro modice ecclesie ex lignis
                    fabricate tumulatus esset, paucorum preter fratres receptibilis, ideoque neque
                    eis prodesse neque aliis se posse conferre optate sospitatis graciam, quam diu
                    ibidem artaretur, et accessus hominum prohiberetur.</p>
                <p>Igitur dum in septimo anno, postquam requieuit a laboribus suis,
                    sanctuarium noue ecclesie et latioris ex tegulis constructum consummaretur, et
                    chorus fratrum in eo disponeretur separatus longe a mauseolo uiri dei, ligneaque
                    ecclesia peregrinis et infirmis undecumque aduentantibus ad adorandum
                    relinqueretur, in uigilia ascensionis domini tanta multitudo populi conuenit,
                    ut, ipsa ecclesia repleta, uix tota curia alios capere posset. Tunc a uespera
                    usque ad missam subsequentis diei .XIIII. facta sunt miracula, proxima uero
                    dominica .IIII.<hi rend="superscript">or</hi>, in festo uero pentecostes omni
                    die .IIII.<hi rend="superscript">or</hi> uel .V.</p>
                <p>[39c] Succedente uero festo beati Botulfi abbatis, quod colitur octo diebus ante
                    festum sancti Iohannis Baptiste, cum maius altare in honore beati Thome apostoli
                    a uenerabili Roskildensi episcopo Petro dedicaretur, tot et tanta fiebant
                    mirabilia, ut nullus ea referre sciat preter illum, quem nichil latet. In uia
                    enim, per quam ueniebant, et in silua longe a monasterio, ubi sederat uel
                    deambulauerat seruus dei, sanabantur egroti. O quantum gaudium et exultatio tunc
                    fuit in omni populo, uidente magnalia et mirabilia dei, que operabatur per
                    sanctum suum! Resonabat ecclesia, resonabat etiam curia, resonabat et silua in
                    uoce laudantium et dicentium:</p>
                <p>»Hec est dies, quam fecit dominus; exultemus et letemur in ea«.
                    Reddidimus et nos pensum seruitutis nostre, cantantes et psallentes corde et ore
                    domino, quoniam bonus, quoniam in seculum misericordia eius, et quoniam
                    uisitauit nos oriens ex alto et erexit cornu salutis nobis in domo Dauid pueri
                    sui. Tunc recordati sumus uerborum ipsius, quibus consolabatur nos in uita sua
                    conquerentes de paupertate nostra; dicebat enim nobis: »Pacientes estote,
                    quoniam adhuc uisitabit uos deus in salutari suo, et replebuntur horrea uestra
                    saturitate, et erit locus iste ualde gloriosus«.</p>
            </div>
            <div>
                <p>Quedam mulier de Copmanhauen, Olaua nomine, ab infantia oculos habuit
                    dolentes, propter quam causam cecitatem incurrit. Audiens hec famam sancti uiri
                    ubique celebrem uenit ad sepulchrum eius, lacrimis et orationibus postulans, ut
                    Iumen recipere mereretur. Petiit et optinuit, quod uoluit; nam dum orationi
                    insisteret, aperti sunt oculi eius, ita ut clare uideret omnia.</p>
            </div>
            <div>
                <p>In uigilia pentecostes iuuenis .XX.ti annorum, paralisi dissolutus et
                    omni membrorum officio destitutus, ad tumulum sancti Willelmi manibus aliorum
                    apportatus deponitur. Rogatur custos sepulcri, ut exhibeat illi paralitico
                    salutarem liquorem, scilicet aquam, in qua dens sancti Willelmi intinctus erat.
                    Qui, satisfaciens precibus rogantium, dedit aquam medicinalem. Quam gustans
                    infirmus officium membrorum recipit, omnibus articulis ad debitum usum
                    consolidatis.</p>
            </div>
            <div>
                <p>Quedam mulier de Bardeleue, Regnilda nomine, ab utero matris sue
                    egressa fuerat ceca. Sicut tenebre eius, ita et lumen eius: lumine carebat
                    oculorum, sed lumine uigebat cordis. Vnde in fide radicata et fundata, sciens,
                    quia prope est dominus omnibus inuocantibus eum in ueritate, ducatu fratris sui
                    ad sanctum Willelmum peregre profecta est. Quo cum peruenisset nocturno tempore,
                    cepit uigilias in ipso cimiterio facere. Cumque resideret, ut requiesceret a
                    labore suo, horror grauis inuasit eam, et timor et tremor uenerunt super eam.
                    Vnde quasi in extasi facta supra pedes suos erigebatur et manibus miros faciebat
                    plausus.</p>
                <p>Post paululum ad terram relabitur, iterumque erigitur. Cumque sic
                    sepius impelleretur, frater ipsius, sciens eam concepta prole esse grauidam,
                    timuit ualde, ne abortiuum faceret uel, quod in utero portaret, pro tanta
                    laboris magnitudine suffocaret. Vnde conuersus ad dominum et ad sanctum eius pro
                    ea cepit humiliter deprecari. Quia uero oculi domini sunt super iustos et aures
                    eius in preces eorum, infans conseruatur in utero, et mulier illuminatur uiri
                    dei merito. Nam nox eius uersa est in lucem, et sub ipsius temporis tenebris
                    tenebras amisit oculorum.</p>
            </div>
            <div>
                <p>Andreas sacerdos de Suntbe diutino dolore oculorum periclitabatur;
                    timebat se lumen oculorum amittere et continue noctis tenebris subici. Corde
                    igitur contrito et spiritu humiliato, ut has tenebras euadere possit, ad sanctum
                    Willelmum se spondet profecturum. Habens igitur spem recuperande sanitatis et
                    sciens, quia stulta et infidelis promissio displicet deo, iter aggreditur uotum
                    suum completurus. Et quia uirtus sancti erat ad sanandum eum, in uia, qua
                    ueniebat, remota caligine oculi sui ceperunt clarescere et uisum amissum
                    recuperare. Perueniens ad sepulchrum uiri dei hoc miraculum omnibus pandit,
                    benedicens deum, qui dedit eis talem patronum in salutem populi sui.</p>
            </div>
            <div>
                <p>Ante quinque dies festiuitatis beati Iohannis Baptiste ciues
                    Roskildenses profecti de ciuitate sua uenerunt ad sanctum Willelmum. Hos
                    comitatus est quidam mutus, mercennarius bonus, Ketillus nomine, Normannus
                    natione. Huius linguam Sathanas ligauerat .XI. annis, nec quicquam loqui
                    poterat. Postquam ecclesiam ingressus est, conturbauit eum spiritus, et elisus
                    concidit in terram. Resurgebat sepius, sed gradu instabili stare non ualebat.
                    Vertebat se in latera et uolutabatur de loco ad locum. Corruebat in faciem suam,
                    allidebatur ad petram, quocumque impetus eum ferebat.</p>
                <p>Casu frequenti lesus multumque discerptus uestes suas proiciebat.
                    Malo suo uenisse uidebatur, quia insanire putabatur; quem sic uirtus diuina
                    sanare disponebat. Nocte dominica, matutinis fere decantatis, solutum est
                    uinculum lingue eius, et loquebatur recte magnificans deum. Accurrit populus ad
                    pium et gloriosum spectaculum, tam gaudio plenum quam admiratione dignum.
                    Accurrunt Roskildenses, ut uideant Ketillum loquentem, quem diu nouerant
                    obmutescentem. Tandem presentatur fratribus et ante priorem sistitur.</p>
                <p>Cui interroganti, unde esset et quomodo loquelam perdidisset,
                    respondit: »De Norwegia sum oriundus; ante .XI. annos obdormiens in campo
                    perdidi loquelam; obdormiui sanus, euigilaui mutus«. Hec eo referente quedam
                    matrona nobilis, apud quam fuerat hospitatus duobus annis, perhibebat
                    testimonium uerbis eius cum multis aliis, qui conuenerant ad diem festum.</p>
            </div>
            <div>
                <p>In die sancti Nicholai uenit ad nos quidam rusticus de Lucethorp cum
                    filio suo surdo et muto, habente annos .XII. Hunc pater deputauerat custodem
                    pecorum suorum; qui, ut mos est pastoribus, iacens in quodam monticulo
                    obdormiuit; cum autem surrexisset a graui sompno, surdus factus est et mutus.
                    Rogauit nos pro filio, ut sancti admitteretur sepulcro. Roganti assensum
                    prebuimus; custos uero sepulchri accipiens dentem sancti Willelmi in aquam misit
                    et eandem auribus et ori pueri infudit, dicens:</p>
                <p>»Precipio tibi in nomine domini et per uirtutem sancti Willelmi, ut
                    dicas nobis, quo uoceris nomine«. Ad hanc uocem adiurantis ilico apertum est os
                    pueri, auditu simul restituto, et respondit: »Petrus«. Post hec interrogatus <app>
                        <lem>[ad]</lem>
                        <rdg>del. Gertz</rdg>
                    </app> plura respondit libere ad singula. Videntes hec gauisi sumus gaudio
                    magno, laudantes deum in sancto suo, qui surdum fecit audire et mutum loqui.</p>
            </div>
            <div>
                <p>Alio tempore oblatus est quidam puer .VII. annorum, quem matris uterus
                    in hanc lucem profudit surdum et mutum. Aderat tunc in ecclesia non minima
                    multitudo populi, quam rumor nouitatis attraxit. Suscipiens ergo frater illam
                    communem languidorum ac infirmorum efficacem medicinam misit in os pueri et in
                    aures, dicens: »In uirtute sancti Willelmi precipio tibi, ut post me loquaris
                    uerba, que me audieris proferentem«.</p>
                <p>Adiuratus in uirtute sancti confessoris mox duos sensus sibi a
                    primordio sui ortus denegatos capescit, scilicet auditum et loquelam; et
                    inchoante fratre dominicam orationem loquitur uerbum post uerbum uoce articulata
                    et intelligibili, licet in uerbis formandis et exprimendis balbutiret. Qui autem
                    adduxerant eum, stabant stupefacti, mirantes de his, que procedebant de ore
                    eius.</p>
            </div>
            <div>
                <p>Quadam sollempnitate, cum innumeri utriusque sexus ad sanctum nostrum
                    concurrerent, attulit quedam mulier paruulam puellam inter brachia sua, in cuius
                    oculo ulcus excreuerat inmensum et ad intuendum ualde horribile. Accedens illa
                    cum filia ad fratrem, qui curam agebat infirmorum, rogat, ut stillam sacri
                    liquoris oculo misere nate infundat. Inclinans aures peticioni mulieris perfecit
                    rogatum et insuper sanctum dentem tumori applicuit. Mirum dictu, statim rupta
                    est cutis sub oculo uelut ferro transfixa, et tumor subcidit cedens presentie
                    reliquiarum; saniesque emanare non desiit, donec oculus aperiretur et claritate
                    uidendi similis fleret incolumi. Et omnis plebs, ut uidit, dedit laudem deo.</p>
            </div>
            <div>
                <p>Crebrescentibus miraculis et fama confessoris crescente ad auxilium
                    ipsius confugit quedam mulier multis cruciata doloribus. Hec sanctum suppliciter
                    exorabat, ut eam domino suis precibus commendaret, quatinus sic se de suis
                    miseriis liberaret, prout sciret sibi expedire. Nocturnas in ecclesia agens
                    uigilias, cum leui correpta sopore caput reclinaret super formam, cui sanctus in
                    uita sua consueuit incumbere orationi insistens, uidit confessorem domini
                    assistentem sibi et dicentem:</p>
                <p>»Mulier, reuertere in domum tuam, quia in presenti non poteris
                    curari. Est tamen salus tua in manu domini: postquam aliquantulum temporis
                    feceris in tuis cruciatibus, tanquam lapis uiuus in celesti edificio
                    collocaberis«. In his uerbis expergefacta mulier letior ex promissione
                    efficitur, quam si corporales amisisset dolores; et, que sibi dicta fuerant,
                    circumstantibus referens et animaduertens dei decretum esse inmutabile, reuersa
                    in domum suam cum summa deuotione uite sue prestolabatur terminum.</p>
            </div>
            <div>
                <p>Nec illud silendum esse arbitror, quod priori relationi non est multum
                    dissimile. Erat quidam debilis membris et quasi freneticus in uilla Anese, que
                    uicina claustro. Hic solatium sue infirmitatis et debilitatis a sancto uolens
                    impetrare uenit ad sarcofagum eius. Cumque inibi quinque dies continuasset in
                    oratione et lacrimis, ut auxilium diuinum super se uideret, sompno subditur.
                    Dormienti apparuit confessor dei, inquiens: »Quid hic iaces? Sanitatem in hoc
                    loco non habebis. Te autem in domum tuam redeunte, sanitatem recuperabis; sed
                    illa non erit tibi diuturna«.</p>
                <p>His auditis conturbatum est cor hominis, et contremuerunt ossa eius,
                    sompnusque ob oculis eius tollitur. Excitatus itaque et uisionis sue memor non
                    absque magna cordis contritione, quod audierat, nobis indicauit. Instructus
                    ergo, quod diuina prouidentia in sui dispositione non fallitur, ad proprios
                    lares reuertitur. Postmodum non multo elapso tempore robustior factus arrepta
                    securi, ut ligna secaret, siluam ingreditur. Dum studiosius opere insistit,
                    robur, in quo laborat, super eum corruit, et confractus membra mortuus est. Quid
                    tamen cause fuerit, quod talem sortitus est mortem, non est meum discutere, quia
                    iudicia dei abyssus multa.</p>
            </div>
            <div>
                <p>In eadem uilla degebant due mulieres diuersa infirmitate laborantes.
                    Altera lumen amiserat oculorum, altera uero in quadam sui corporis parte sacro
                    igne consumebatur. Sedulas deo pro sui liberatione fundebant preces et sancto
                    Willelmo se uoto obligabant, ut eius suffragantibus meritis a tanta calamitate
                    liberari mererentur. His ita in oratione persistentibus illa, cuius oculi
                    caligauerant, in uisione uidebat se quasi peregrinationis causa monasterium
                    sancti Thome adire obuiumque sanctum Willelmum in uia habere, superpellicio
                    indutum et aspersorium cum aqua benedicta in manu ferentem.</p>
                <p>Quo uiso admodum pauefacta uix audet interrogare, quis esset.
                    Nichilominus tamen interrogat: »Quis es tu, domine?» Cui ille: »Confide, filia!
                    Ego sum abbas Willelmus, quem sepius inuocasti; et nunc uado ad mulierem, que
                    mordaci igne in uilla tua tribulatur, quia clamat ad me tota die. Tu autem
                    interim uade ad locum requietionis mee et ibi prestolare aduentum meum«.</p>
                <p>Eadem hora euigilauit sana, lumine oculorum recepto, et in altera
                    extinctus est ignis non illuminans sed consumens. Vt autem breuiter dicam: sicut
                    utraque diuina miseratione simul est curata, sic simul ad sepulchrum confessoris
                    dei ueniebant, simul in terram corruebant, simul surgebant, simul post graciarum
                    actiones gloriosa in se facta miracula omnibus predicabant. Nec hoc tantum ille
                    faciebant, sed etiam uillani ipsarum, qui curationi earum testimonium cum magno
                    gaudio perhibebant.</p>
            </div>
            <div>
                <p>Quidam sacerdos de Scania, Reinerus nomine, de Hardekeir, percussus
                    sacro igne in lingua egrotabat fere ad mortem, quia erat ille languor
                    fortissimus. Fuerat ille quondam sancti Willelmi discipulus, sed apostatando
                    inter seculares seculariter uiuebat. Cum mors iam esset in ianuis, et uite sue
                    terminus acceleraret, misit filium suum ad monachos de ecclesia Omnium
                    Sanctorum, ut aliquem fratrem sibi adduceret, qui ei confessionis et unctionis
                    ministerium impenderet et habitu sue religionis inuestiret.</p>
                <p>Interim ad se reuersus et mente retractans, quanta miraculorum gloria
                    dominus sanctum suum Willelmum mirificauerat, compunctus corde, quod ei uel in
                    carne uiuenti uel post carnis depositionem glorificato non satisfecisset, ait
                    intra se. »Pater sancte, peccaui in celum et coram te; iam non sum dignus uocari
                    filius tuus. Sed parce peccatis meis! Si autem ante, quam nuntius redierit,
                    aliqua saluationis gracia me uisitaueris, ad domum tuam reuertar et, quod
                    deliqui, curabo emendare«.</p>
                <p>Corde uouit iusticiam; et ecce diuina miseratio, que semper
                    penitentibus presto est, illi affuit et inuocantem sanctum suum liberauit.
                    Extinguebatur subito ignis mordax, et rumpebatur tumor in ore, et sanies mixta
                    cum sanguine profluebat, quasi aliquis linguam digitis exprimeret. Sanus factus
                    sanctum adiuit, narrans nobis, quantum dominus fecit anime sue. Sed tamen
                    apostasie sue renuntiare distulit; erat enim de numero illorum, qui in tempore
                    tribulationis sue clamant ad dominum et, cum liberati fuerint, ad iniquitatem
                    redeunt, et est error ille peior priore.</p>
            </div>
            <div>
                <p>Puella quedam in uilla Gherluse eodem torquebatur morbo. Iam loqui
                    cessauerat et horam ultimam expectabat. Erat in eadem uilla quidam clericus,
                    Laurentius nomine, qui eam tenere diligebat. Hic pre ceteris de morte eius, quam
                    diligebat, anima sua anxius ad claustrum properat, et impetrata aqua medicinali
                    citius regreditur et ori dilecte sue salutarem liquorem, quem attulerat,
                    curiosius infundit et tumorem excrescentem eodem perungit. Quo facto morbi
                    materia extincta est, et mulier conualuit ab infirmitate sua.</p>
            </div>
            <div>
                <p>Sed quid facilius est, dare salutem mentis an corporis? Qui multos
                    sanauit in corpore, mulierem de Ripensi ciuitate sanauit in mente. Insanierat
                    multis septimanis post partum et uiro suo, matri et sorori et ceteris amicis
                    suis inopinatum doloris uulnus inflixerat. Ab istis ad sanctum trahitur manibus
                    a tergo ligatis; licet renitens ac reclamans, sancto representatur.</p>
                <p>In ecclesiam ducta ecclesiam replet clamore, uerba blasphemie
                    multiplicando; ibi tota die et tota nocte insaniens adueniente luce solis lucem
                    recipere meruit rationis. Soluta a uinculis discrimen imposuit capillis suis;
                    uestita uestibus suis fecit gaudium suis consanguineis. In missa matutinali
                    sumpsit eucharistiam de manu sacerdotis. Et que adducta fuerat in tristicia, iam
                    sui compos remeauit cum leticia.</p>
            </div>
            <div>
                <p>Vir quidam, Bernardus nomine, ad nundinas Scanienses tendebat nauigio.
                    Cui in mari nauiganti ancipiter, quem in manu tenebat, elapsus abuolauit. Altera
                    die, cum ad portum applicuisset et ad prandendum discubuisset, audiuit a secum
                    discumbentibus per sanctum Willelmum suis temporibus inaudita fieri miracula.
                    Quibus animatus et de amissione sui ancipitris cor adhuc habens saucium in hunc
                    prorupit sermonem: »Sancte Willelme, redde michi ancipitrem meum, et dabo tibi
                    marcam cere«. Finis ut est uerbis, ancipiter nutu diuino aduenit et coram eo
                    resedit. Attonitus nouitate tanti miraculi, quod sancto uouit, reddere non
                    distulit, laudem referens altissimo, qui dedit talem potestatem hominibus.</p>
            </div>
            <div>
                <p>Magnus confessor noster, et magna uirtus eius, et miraculorum eius non
                    est numerus! Allata est quedam mulier ad sepulchrum eius, Cecilia nomine, de
                    uilla Ekebe, membra habens uniuersa paralisi nimia dissoluta. Manuum, pedum
                    tociusque corporis sui penitus impos iacebat. Nullum uite uidebatur habere
                    indicium, nisi quod oculis inerat motio. Quocumque illam corporis uocabat
                    necessitas, duorum uel trium ferebatur auxilio, quia non se ipsam a latere in
                    Iatus uertere, non manus uel expansas claudere uel clausas porrigere, non pedes
                    uel protentos retrahere uel ad se collectos protendere ualebat. Iacebat ab hora
                    nona usque in uesperam dei expectans misericordiam.</p>
                <p>Tunc primo incepit tremere, deinde caput parumper mouere. Sensit
                    tandem crura pedesque ab insensibilitate reuocari, calefieri neruos totumque
                    corpus preter dextrum brachium in quandam agilitatis graciam renouari. Sensit
                    igitur et experta est manifesta dei uirtute se sanam effectam preter dextrum
                    brachium, quod ad sui correctionem remansit aridum. Letabunda ilico resedit, et
                    lacrimis pre leticia obortis sancto graciarum actiones relatura ad tumbam ipsius
                    accedit. Fit clamor in populo; laudatur deus in excelso, qui tantam curationis
                    graciam sancto suo prestat Willelmo. Cur tamen brachium aridum remanserit, nec
                    omnimodam consecuta sit sanitatem, stupet mulier, miratur frater sepulchri
                    custos.</p>
                <p>Vnde sequenti dominica rogat eam redire et pietatem domini et ipsius
                    sancti pro brachii sui restauratione efflagitare. Conseruabat mulier uerba
                    rogantis in corde suo et dominica sequenti reuertitur. Sed qualis uenit, talis
                    recessit. Iterum in sancto die pentecostes rediit: nec tunc exaudiri meruit.
                    Miratus custos sepulcri mulierem totiens casso labore uenire et redire ait illi:
                    »Mulier, scrutare conscientiam tuam et diligentius inquire, si aliqua uia
                    iniquitatis in te est, et confitere eam, ut munderis«. Paruit sanis dictis, et
                    in domo sua reuersa statuit ante oculos cordis occulta conscientie, diligenter
                    inuestigans, quo commisso adhuc teneretur obnoxia. </p>
                <p>Tandem reminiscitur quoddam facinus se commisisse, quod numquam
                    alicui fuerat confessa. Tunc ingemiscens precibusque et lacrimis largioribus
                    indulgens ad sanctum dei regreditur; et inuento fratre, qui custodiam habebat
                    sepulchri, adorat eum prona, dicens: »Domine, propicius esto michi peccatrici!
                    Multum quidem peccaui, nec emendare curaui, sed audi me sero penitentem et ora
                    pro peccatis meis!« Confessa igitur predicto sacerdoti crimen, quod celauerat,
                    et emendatioris uite faciens sponsionem repente marcidi brachii recepit
                    sanitatem. Videns se mulier tocius corporis recepisse ualitudinem gratulabunda
                    exclamauit: »Conuertimini ad dominum deum nostrum, quoniam benignus et
                    misericors est, paciens et multum misericors et prestabilis super malicia!«</p>
                <p>Erat eodem die festiuitas sancti Iohannis Baptiste, et conuenerat
                    maxima multitudo utriusque sexus; qui audientes, que facta fuerant,
                    glorificabant deum, qui ad hoc hactenus mulierem flagellauit in corpore, ut
                    animam eius mundaret a crimine. O magne pietatis uirum, cuius precibus ab omni
                    clade tam anime quam corporis liberata est mulier! O insigne prodigium! quia,
                    quanto anima pars hominis est potior, tanto constat curationem ipsius gloriosius
                    esse miraculum. Vere per confessorem nostrum factum est istud, et est mirabile
                    in oculis nostris.</p>
            </div>
            <div>
                <p>Erat quidam iuuenis in Guthlandia, Lignerus nomine, diues ualde, sed
                    leprosus. Multa medicis, filiis hominum, in quibus non est salus, pro sui
                    corporis mundatione uoluit dare; sed non fuit, qui adiuuaret eum. Aduertens
                    tandem, quia uana salus hominis, et quoniam adherere deo bonum est et ponere in
                    domino deo spem suam, ad nos post transitum maris peruenit spe corporalis
                    sanitatis adipiscende. Manus illius, brachia, pedes et crura totumque corpus
                    sordida lepra infecerat. Per aliquod tempus secundum peticionem suam mansit
                    nobiscum uigiliis et orationibus insistens et se sepius aqua medicinali lauans
                    ac refrigerans.</p>
                <p>Quo facto secundum fidei sue meritum de die in diem melioratur, lepre
                    contagio euanescente. Reuersus iterum ad patriam suam perfecte curatus est; et
                    qui prius pre fetore omnibus erat uitabilis, deinceps habuit communionem cum
                    hominibus et habitauit cum illis. Testes sue curationis habuimus parrochianos
                    suos et sacerdotem, qui reintegrata carne sua et reflorescente nullum signum
                    lepre in eo testati sunt remansisse.</p>
            </div>
            <div>
                <p>Vere gloriosus dominus in sancto suo et laudabilis in operibus illius,
                    qui puelle, Inghefrit nomine de Nordenberge, de uilla Lungbe, pessimo contagio
                    lepre infecte ac sinistro oculo cecate misericorditer subuenit, in domo sui
                    confessoris Willelmi uisum reddidit et partim a lepra mundauit. Hec tanti
                    beneficii munus adepta parentibus suis, quibus inmensi doloris causa fuerat, ad
                    propria rediens et inter redeundum tota mundata inopinate leticie reportauit
                    materiam.</p>
                <p>Sequenti anno cum matre sua rediit lepra ex toto fugata, sancto
                    Willelmo pro tanto beneficio gracias actura, qui liberauit corpus suum a
                    perditione. In reditu eius obstupuerunt, qui eam prius uiderant, quia sic erat
                    alterata facies eius, sic lepra adnichilata, sic caro florida. Sacerdos Iohannes
                    et mater eius perhibebant testimonium, quoniam meritis sancti Willelmi mundata
                    erat a lepra sua.</p>
            </div>
            <div>
                <p>Aggrauata est manus domini super mulierem Hallandensem, Tonnam nomine,
                    lepram per totum corpus eius diffundens et carnem eius graui ulcere uulnerans.
                    Omnes, qui uidebant eam, aspernabantur eam, quia a planta pedis usque ad
                    uerticem non erat in ea sanitas. Audiuit mulier famam confessoris et plurima
                    percepit de miraculis eius. Vnde festinauit adire eum, ut tribueret ei secundum
                    cor suum et adimpleret desiderium suum et fieret sibi secundum fidem suam.</p>
                <p>Cum peruenisset ad locum, prostrauit se in oratione iuxta sepulchrum
                    eius et clamauit ad dominum in toto corde suo, ut sui misereretur. Audiuit
                    dominus et misertus est; dominus factus est adiutor suus. Nam ea surgente ab
                    oratione in conspectu omnium, qui aderant, cecidit lepra de corpore ipsius uelut
                    scame de pisce; et omnes, qui uidebant, benedicebant dominum dicentes, quia
                    'hodie uidimus mirabilia'.</p>
            </div>
            <div>
                <p>Adducta est ad nos quedam contracta de Noruegia, .XXVI. annos etatis
                    habens. Ista auxilio suorum multorum sanctorum limina expetierat, ut, cui natura
                    officium gradiendi negauerat, auctor nature, cui omnis natura subditur,
                    sanctorum suffragio conferret. Sed distulit deus apud alios dare ei salutem, ut
                    sancto suo Willelmo fieret causa laudis et glorie.</p>
                <p>Applicuit mulier ad portum salutis, scilicet ad sepulchrum uiri dei,
                    et statuit in corde suo spiritum ab oratione non relaxare nec alias discedere,
                    quousque consolidaret bases eius et plantas. Post .XV. dies neruis extensis et
                    talis pedum a natibus protensis statuit confessor noster supra petram pedes eius
                    et direxit gressus eius; et uidit omnis populus contractam ambulantem et
                    laudantem deum. Vidit et gauisus est.</p>
            </div>
            <div>
                <p>Cum turba plurima conuenirent ad sanctum Willelmum, et de ciuitatibus
                    properarent ad eum, quedam contracta a natiuitate sua, Olaua nomine, de oppido
                    Kopmanhauen, audita prioris miraculi fama in uigilia sancti Iohannis Baptiste ad
                    sanctum allata est. Sed pre pressura gentium in ecclesiam uenire non potuit.
                    Nocte igitur sequenti, cum iuxta ecclesiam uersus mendiem sederet et sancti
                    graciam obortis lacrimis pro sui liberatione deuotissime interpellaret, apparuit
                    ei quidam ueneranda canicie, dicens: »Mulier, ingredere ecclesiam!«</p>
                <p>At illa: »Domine, incessu carens pre multitudine nequeo ingredi, nec
                    habeo hominem, qui mittat me in ecclesiam«. — »Repe«, inquit ei senior, »ad
                    ostium ecclesie, quod respicit ad aquilonem; et ibi occurret tibi homo in grisea
                    cappa alboque pilleo, qui te introducet«. In his uerbis consolata repsit
                    uelociter; et cum peruenisset ad ostium, inuenit hominem habentem uestitum,
                    sicut dixit ei senior. Qui ab ea rogatus transuexit eam in ecclesiam. Vbi
                    recepta inter languidos trementes et huc illucque corruentes incepit et ipsa
                    tremere.</p>
                <p>Quod cum fecisset, cognouit, quia prope essent dies curationis sue;
                    anxiabatur tamen, quod uestes non haberet talares, sed tantummodo breues, in
                    quibus solebat repere. Vnde sanctum in hunc modum interpellabat: »Alme Christi
                    confessor Willelme, si uolueris michi graciam sanitatis conferre, queso, ne
                    sinas me per pauimentum uolutari, cum sim semitecta, ne reueletur turpitudo mea,
                    et fiam in derisum omni populo«. Orauit, et secundum orationem suam factum est
                    ei.</p>
                <p>Nam primo nocturno finito cum quiesceret, dextri cruris neruos a
                    natiuitate contractos sensit laxari et laxando extendi, et item quasi post horam
                    unam similiter neruos sinistri cruris. Consolidatis post paululum basibus et
                    plantis suis erigitur supra pedes; et quod natura non dederat, huc illucque
                    incedendo exercitio apprehendit. Quo facto inmisit in os populi canticum nouum
                    carmen deo nostro. Viderunt enim multi, et letati sunt et sperauerunt in domino.
                    Huius mulieris testis fuit decanus Absalon de ecclesia beate Marie de
                    Kopmanhauen cum fratribus suis et omnes ciues illius castri.</p>
            </div>
            <div>
                <p>Memorabile et inter fideles memorandum, quod piissimi patris nostri
                    gracia quorumdam uotum preuenit et ad uoti obligationem eos compellit, quorumdam
                    sponsionem statim cum salute subsequitur; quibusdam occurrit in itinere, quosdam
                    suscipit in introitu cimiterii, alios uel in ecclesia uel ad ipsum sepulcrum
                    prestolatur, alios abeuntes comitatur; nonnullos diutius ab auxilio suspendens
                    tandem sanitati restituit. Mulieri de ciuitate Lundensi, Gude nomine, contractis
                    neruis atque constrictis .XXV. annis subtractus erat incessus. Hec bis ad
                    sanctum uenit, nec tamen uoto suo potita sospes est reuersa.</p>
                <p>Secundo die post ascensionem domini tercio aduenit, et usque in
                    uigiliam pentecostes iugiter iuxta sepulchrum uigiliis et orationibus incumbens
                    misericordiam dei et ipsius sancti deuotius prestolabatur. Respexit dominus
                    humilitatem ancille sue, adiciens ei, quod oratione intendebat. Nam in sancta
                    uigilia pentecostes, expletis prophetiis et glorificationibus diacono euangelium
                    pronuntiante, sompnus suauissimus obrepsit ei, et audiuit uocem dicentem sibi:
                    »Mulier, surge! non decet christianos ad euangelium sedere, sed cum reuerentia
                    stare et ascultare, quod legitur«. Excitata respexit ad mulierem, que stabat ad
                    tergum eius, et interrogauit eam, quid sibi diceret. Cui illa: »Nichil«.</p>
                <p>Intelligens hanc uocem uenisse desuper exultauit uberius; et statim
                    sensit neruos extendi, non tamen absque molestia, tybias uegetari, carnem
                    refoueri et medullam in ossibus calefieri. Inuenta igitur dragma, quam
                    perdiderat, surrexit letabunda et laudans; et antequam lectio euangelii
                    reciperet, ter sepulchrum confessoris firmo gradu circuiuit obnixius gracias
                    personando. Populus autem in hymnis et confessionibus benedicebat dominum, qui
                    diem subsequentem, in quo et igne celesti mons Syna incanduit et super Christi
                    discipulos spiritus sanctus in linguis igneis descendit, tanti miraculi gloria
                    uoluit preuenire.</p>
            </div>
            <div>
                <p>Paulus, fllius Eminghi, puer .VIII. annorum, de uilla Thortorp, iuit
                    cum parentibus suis ad mansionem monachorum Aswarbode. Quibus in pratis ad fenum
                    congregandum euntibus puer domi remansit. Intrans interim domum molendini, ut
                    duceret equum, qui trahebat molendinum, per impetum rote ipsius molendini
                    impulsus cecidit inter quandam columpnam et ipsam rotam molendini, ita quod
                    equus non poterat trahere molendinum. Sic inter rotam et columpnam dorso
                    confracto et aliis membris collisis permansit ab ortu solis usque ad terciam. In
                    illa hora uenerunt .VIII. homines, qui retrahentes rotam cum magna difficultate
                    puerum mortuum extraxerunt.</p>
                <p>Accurrit domina domus, Ingerith nomine, et uolens probare, si adhuc
                    uiueret, uertebat eum huc atque illuc et in auras subleuabat, sed frustra, quia
                    non erat in eo uox nec sensus, sed iacebat absque flatu uitali, ita ut dicerent
                    omnes, quia mortuus est. Adueniunt tandem miseri parentes, eiulantes et
                    clamantes: »Domine, miserere! Heu quid accidit nobis!« Et flexis genibus
                    clamabant: »Gloriose confessor dei Willelme, redde nobis filium nostrum!«</p>
                <p>Et non surrexit puer, sed tota illa die permansit mortuus, et nocte
                    usque ad gallicantum. In gallicantu autem uouentibus illis, quod, si
                    resuscitaretur, deo et beato Willelmo eum presentarent, reuixit spiritus eius,
                    et cepit mouere se; sed loquelam usque ad diem non recuperauit. Mane
                    illucescente die dicebat matri: »Quando ibimus ad sanctum Willelmum?« Gauisa
                    mulier et admirata, quod sanctum nominaret, quem numquam prius audierat
                    nominare, respondit: »Fili, post .VIII. dies, in die sancti Laurentii, si
                    uixeris«.</p>
                <p>Adueniente sollempnitate gloriosi martyris Laurentii uenerunt pariter
                    pater et mater pueri, adducentes eum in manibus suis, iam sana habentem membra
                    preter dorsum, quod erat adhuc saucium cute subtracta, ubi fuerat fractum.
                    Veritatem huius miraculi diligentius inquisiuimus, et cognouimus ex testimonio
                    eorum et aliorum, qui affuerant, quia re uera suscitauit eum confessor noster a
                    mortuis et reddidit parentibus suis.</p>
            </div>
            <div>
                <p>Filius cuiusdam uidue in Oreberghem, annos etatis habens .IIII.<hi rend="superscript">or</hi>, ludens cum aliis pueris iuxta amnem, sed casu
                    lapsus infra crepidinem aluei, in ipsis aquis submergitur. Redeunt pueri domum,
                    qui cum eo luserant, nuntiantes matri, quia in amne precipitatus est filius
                    suus. Quibus auditis, scissis a pectore uestibus et auulsis a capite capillis
                    clamat et eiulat: »Ve michi misere! ue michi misere!« Huius clamore glomerantur
                    in unum uicini; et currentes ad locum, ubi pueri eum corruisse asserunt, minime
                    reperiunt. Descendentes per ripam amnis reperiunt eum in quodam sinu ipsius
                    fluminis, ubi impetus gurgitis eum inuoluerat.</p>
                <p>Repertum extrahunt atque extractum cum luctu et eiulatu domum
                    reportant. Suspendunt puerum pedibus luridi coloris, et os illius ligno imposito
                    reserant, ut effluat aqua, qua turget; sed in hoc amplius labor et dolor, quia
                    defecerat spiritus eius. Deinde rotant eum in alueo et ad uitara casso conatu
                    reuocare contendunt. Interea mater pueri (sed iam non mater, orbata filio)
                    continuas fundit lacrimas, crebra dat suspiria, clamosas uoces dirigit ad deum,
                    non cessans sanctum Willelmum inuocare, ut ei restituat filium suum. Tanto
                    dolore concutitur, tanto merore afficitur, ut omnes ad planctus et lamenta
                    prouocaret, omnesque pariter cum ea clamarent:</p>
                <p>»Sancte dei confessor, super mortuum nostrum auxilii tui ostende
                    uirtutem, licet simus indigni, ut credamus mirabilibus tuis, que auribus nostris
                    frequenter insonuerunt«. Mater uero uotum uouit, dicens: »Sancte dei, si filium
                    meum meritis tuis suscitatum recipere meruero, medietatem portionis eius,
                    quicquid eum in mobilibus continget, tibi offeram, et eum ad te adducam«.
                    Misertus confessor mulieris puerum uite restituit, apparente primitus in facie
                    eius nota ruboris et postmodum eo oculos circumducente; et facta est leticia
                    magna in domo, et extrema luctus occupauit gaudium.</p>
                <p>Gaudium et leticiam optinuit mulier, et fugit dolor et gemitus ab ea.
                    Et exclamauerunt omnes: »Confitebimur, sancte dei, quia terribiliter
                    magnificatus es; mirabilia opera tua, et nos cognoscimus nimis«. Sequenti anno
                    cum filio suo uisitauit sanctum Willelmum et coram omnibus fratribus et populi
                    multitudine adhibitis sibi testibus filium suum mortuum et a mortuis reuocatum
                    meritis sancti Willelmi confessa est.</p>
            </div>
            <div>
                <p>
                    Collecta. Omnipotens sempiterne deus, qui mirabiliter fulges in
                    electis tuis, quos te inhabitatore glorificare uoluisti, da nobis, quesumus,
                    beati Willelmi confessoris tui atque abbatis ita digne commemorationem agere, ut
                    eius suffragantibus meritis templum tuum fieri mereamur. Per.</p>
                <p>
                    Secreta. Muneribus nostris, quesumus, domine, sancti Willelmi
                    confessoris tui atque abbatis intercessione graciam tue placationis intersere,
                    ut et collata nobis remedia tuearis et conferenda propicius largiaris. Per
                    dominum.</p>
                <p>
                    Com(munio). Refecti, domine, sacre participationis dapibus supplices
                    te deposcimus, ut sancti Willelmi confessoris tui atque abbatis precibus semper
                    subleuemur et diuine consolationis muneribus digni efficiamur. Per dominum.</p>
            </div>
        </body>
    </text>
</TEI>
