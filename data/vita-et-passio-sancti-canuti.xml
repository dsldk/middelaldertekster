<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Vita et passio sancti Canuti</title>
                <author xml:id="aelnoth">Ælnoth</author>
		<editor>
                    <name xml:id="ts">
                        <persName>
                            <forename type="first">Tue</forename>
                            <surname>Søvsø</surname>
                        </persName>
                    </name>
            </editor>
            </titleStmt>
            <publicationStmt>
                <publisher>Det Danske Sprog- og Litteraturselskab</publisher>
                <pubPlace>København</pubPlace>
                <date>2015-01-01</date>
                <availability status="restricted">
                    <ab>Tekst copyright 2015 DSL</ab>
                </availability>
                <availability status="restricted">
                    <ab>Digital faksimile copyright 2015 Danish Royal Library</ab>
                </availability>
            </publicationStmt>
            <sourceDesc>
                <bibl>ed. M. Cl. Gertz, Scriptores Minores Historiæ Danicæ I (1917-1918)</bibl>
            </sourceDesc>
        </fileDesc>
        <profileDesc>
            <creation>
                <date when="1300">ca. 1300</date>
            </creation>
	    <abstract><ab>empty</ab></abstract><langUsage>
                <language ident="la" />
            </langUsage>
            <textClass>
                <keywords>
                    <term>historie</term>
                </keywords>
            </textClass>
        </profileDesc>
    </teiHeader>
    <text>
        <body>
            
            <div>
                <head type="add">Dedikation til Kong Niels</head>
                <head type="orig">Epistola Ailnothi ad regem Dacie Nicolaum de passione
                    gloriosissimi Canuti regis et martyris.</head>
                <p> Principum duci precipuo, nobilium primicerio, patrię, patricio pio
                    inuicto magnifico, Dacię prouisori serenissimo, tam specie quam et nominis
                    dignitate illustrissimo regi Nicolao: diuini officii ministrorum infimus
                    Ailnothus, Cancia Anglorum metropolitana urbe editus, iam uero Dacie partibus
                    quatuor quinquennijs et bis fere binis annis demoratus: hostium uires uirtute
                    diuina subuertere, contumacium colla potentię pede proterere, regni iura
                    decenter disponere, pacis securitate perfrui, et post decursum temporalis
                    imperij sempiterne felicitatis beatitudine ditari!</p>
                <p> Clementiam mansuetudinis glorię uestrę, sicut proteruus quilibet et
                    imprudens seu uecors detestatur, sic prouidus quisque et probitatis executor,
                    tam presentia quam et exequentia simul moderationis dispiciendo discretione, non
                    modo laudibus uerum digno uenerationis affectu extollendo prosequitur. Iudicem
                    enim uniuersorum, quem rex propheticus et opilionum fortissimus iustum et fortem
                    denunciat, eundem etiam patientem et longanimem esse declarat; et cuius honorem
                    iudicium diligere insinuat, ei se misericordiam cum iudicio decantare
                    manifestat.</p>
                <p> Cuius uestra excellentia pietatis modum pro modulo mortalibus concesso
                    exequens, et iusticię seueritati mansuetudinis lenitatem preferens, eius ob hoc
                    ipso opitulante glorie compos efficieris, cuius hic uicem tam dignitate quam et
                    nominis participatione exequeris. Ipse quippe, potentes de sede deiciens,
                    humiles et in presenti exaltat et in perpetuum sempiterne beatitudinis honore
                    magnificat.</p>
                <p> Illius, ut credi potissimum est, gratia preciosus frater tuus germanus
                    Canutus, iam indubitanter beatus cognominandus, ex apice temporalis imperii
                    gloriam nactus decoris perpetui, sicut inter mortales regni gloriosus excellebat
                    potentia, sic iam beatis spiritibus associatus gloriosior uirtutum effulget
                    magnificentia.</p>
                <p> Cuius ego presumptuose gestorum simul et certaminum insignia explicare
                    aggressus imperitę linguę infacundię ignosci deposco, ut, siquid inane seu
                    ueritatis uacuum pondere uisus aspectantium offenderit, non superducto protinus
                    supercilio pharisaica condempnetur inuidia, sed sincerę discretionis articulo
                    exterminandis sublatis inserantur probabilia. Siquidem mordacis inuidię morbum,
                    qui uersus exiguitatem imbecillitatis nostrę interdum solet assurgere, haud modo
                    extinguendum, immo expergiscendum autumo, cum euentilatum cineribus ignem
                    frustulis appositis, fumiuoma licet flamma obfuscante, incendijs aptare
                    contendo. </p>
                <p> Sed soricem in situla salientem gallus atria perlustrans et sub tecti
                    culmine anhelitu raucisono aera uerberans pertranseat et cum comparibus adacutis
                    calcaribus bellum certaminis ineat. </p>
                <p> Neque enim ego Danaum classes Dardanis excidium inferentes edissero,
                    non acies Hectoreas Mirmidonum armis umbonibus obiectis insigniter obuiantes
                    commemoro; sed quę de gestis religiosi principis et deo dilecti martyris
                    probabilibus personis utriusque sexus et ordinis referentibus agnoui, religiosi
                    habitus uiris, Ihesu Christo ibidem insignique triumphatori deseruientibus,
                    obnixe suffragantibus posterorum memorię reseruanda apicibus contradidi, ea
                    pietati maiestatis uestrę representans, ut et de tanti germani glorificatione
                    plenius exhilaretur et ad eiusdem uirtutis insignia emulanda superno prouisore
                    aspirante ardentius incitetur.</p>
                <p> Meis igitur cęptis, pacis simul et patrię prouisor, solita pietate
                    faueto, et, quę de opinatissimo progenitore uestro gloriosorumque germanorum
                    tuorum temporibus ad hęc usque presentia magnificentię uestrę tempora exarando
                    perstrinxi, regio dignare confirmare decreto, ut habeat dignitas regia tam
                    proprii quam et precedentium exercitij monimenta posteris deferenda.</p>
                <p> Ambiguitatis uero scrupulum de preciositate sanctitatis huius, de quo
                    operis nostri summa est, dei hominis a pectoris sui secreto fidelis quisque
                    remoueat, qui deum omnia posse et ante, quam efficiantur, prenosse ac
                    preordinasse non hesitat. Qui enim angelum superbię ob extollentię contumatiam
                    de excelsissimis deiecit, ipse humiles et quietos eiusque iudicia metuentes de
                    infimis ad superna deducit; et qui de silice durissima Aaron uirga percutiente
                    laticem produxit, ipse sibi de rege martyrem, de principe terreno regni cęlestis
                    consortem elegit. </p>
                <p> Hec autem qui omnipotentem peregisse dissimulat, ne et ipse a diuine
                    repromissionis solo exterminetur pertimescat. Petro quippe attestante, in omni
                    gente qui timet deum et operatur iusticiam, acceptus est illi. Et quia potens
                    est deus de lapidibus suscitare filios Abrahę, cur ex gente, licet durissima,
                    catholica tamen fide insignita, principem religiosum, ueritatis et iusticię
                    exsecutorem, sanctorum in supernis collegam non dignaretur efficere? Sed cum
                    uniuersa possibilia sint credentibus, et deus in illo potentię suę clementiam
                    peregisse credatur, et pro patrocinio terrigenis prouiso debitę uenerationis
                    obsequio ab uniuersis magnificetur.</p>
                <p> Letare ergo, rex insignissime, tanta fratris adornatus
                    glorificatione! exulta confidens apud deum aduocatum habere, in cuius hic regni
                    solio eo concedente meruisti residere. Gratulare illum cęlis euectum, Abrahę
                    sinu reconditum, angelorum socium, martyrum conciuem effectum beatorum choris
                    interesse, dei uultum presentem cernere, gloriam maiestatis inspicere et hoc iam
                    interuentus ope peragere, quod hic regia quondam functus potentia non ualebat
                    perpetrare. Visu namque orbatis lucis respectum condonat, cutem lazarica tabe
                    putrescentem expurgat,</p>
                <lg>
                    <l> Obstructas aperit aures, et famina reddit,</l>
                    <l> Dum linguę neruos, gressusque resoluit habenas;</l>
                    <l> Effugat et febres, cunctos pellitque dolores:</l>
                    <l> In sanctis quoniam deus est mirabilis, ipsis</l>
                    <l> Virtutes, signa faciens post inclita gesta,</l>
                    <l> Vt cęlo clari fiant seclo manifesti.</l>
                </lg>
                <p> Tanti igitur germani pignora regia condignis adornet donis potentia,
                    edis sacrę decus amplificet, spiritualis normę uiros cultui ibidem diuino
                    iugiter insistentes solidando corroboret, ut pro temporalis suffragij amminiculo
                    superne remunerationis in ęternum potiaris premio. Eius quoque intercessionis
                    obtentu hostium tibi uires subiciantur inimicorum cuneus attenuetur, regni ius
                    consolidetur, pacis securitas confirmetur, sospitatis integritas tribuatur,
                    morbus ac pestilentia pellatur, commoda queque conualescant, incommoda
                    decrescant, et decidui longeua imperij meta decursa ad superna transmissus in
                    regia glorieris ęterna. Vigeat et ualeat in ęternum pietas uestra, et diuinę
                    miserationis respectu regięque subleuationis opitulatione sustentetur
                    inbecillitas nostra!</p>
            </div>
            <div>
                <head type="add">Fortale</head>
                <head type="orig">Incipit proemium in gestis Swenomagni regis et filiorum eius et
                    passione gloriosissimi Canuti regis et martyris.</head>
                <p> Regna aquilonis, in remotis mundi partibus abdita, longe diuque
                    paganis tenebantur ritibus dedita, quousque ea de profundo erroris et
                    infidelitatis diuina extraxit clementia. Nam postquam fere omnia occidentis
                    regna, quę Iulius Gaius, Magni quondam Pompeij gener, Ausonio subiecerat
                    imperio, christianis colla subdidere legibus, nationes illę, que ex aduerso
                    latere Francorum seu Gallorum Saxonumque aquilonalibus consistunt partibus,
                    Suethi uidelicet et Gothi, Normanni atque Isonij, tanto serius fidei signa
                    suscepere, quanto illuc fidei doctores tam pro uictus rerumque penuria quam et
                    pro barbarorum feritate et innata duricia magnipendebant diuertere.</p>
                <p> Dani uero, qui Gallis Saxonibusque uiciniores existere uidentur,
                    idcirco gentibus prenominatis potiores habentur, quod et ipsi solum necessariis
                    utilius usibus incolunt, fidemque Trinitatis ante, quam illi cognouerunt, isti
                    susceperunt, finesque suos regum nobilium ui et consilio tam presulibus quam et
                    diuini officij ministris ęcclesijs dei ibidem in dies circumquaque adauctis
                    nobilitauerunt, fidemque hactenus susceptam hucusque fideliter uenerando
                    seruauerunt.</p>
                <p> Ut enim quiddam ex antiquorum relatu contingam, ex quo uenerabilis
                    memorię pontifex Poppo candentis ferri ardorem inusta deferens dextera et
                    ignitas ferri laminas incombustis pertransiens plantis Christum, dei filium,
                    uerum et solum deum fore euidenti indicio declarauit, fidem, quam gens Danica
                    suscepit, in hodiernum illibatam conseruare et custodire Ihesu Christo fauente
                    contendit. Suethi uero et Gothi rebus ad uotum fluentibus prosperisque
                    succedentibus christianitatis fidem nomine tenus uenerari uidentur;</p>
                <p> at ubi aduersitatis aura, siue terrę infertilitate aerisue
                    siccitate aut procellarum densitate, seu hostium incursione uel ignis adustione,
                    inflauerit, fidei religionem, quam uerbo tenus uenerari uidebantur, non modo
                    uerbis uerum rebus christianorumque fidelium persecutionibus insecuntur aque
                    suis finibus omnino expellere conantur. Unde pię memorię Eskillinus episcopus,
                    ex nobilissimo Anglorum orbe deueniens ibique euangelium fidei feris et
                    indomitis gentibus denuncians, pro ueritatis testimonio barbarorum feritate et
                    uesania transitorio sequestratus seculo angelis colletantibus superna adijt
                    uicturus perpetuo.</p>
                <p> Aquilonales autem, qui ob situm regionum Normanni dicuntur, et
                    Isonii, qui etiam ob hiemis ibidem uehementiam et longeuioris glaciei seriem
                    Glaciales tam patria quam et Danica et Normannica lingua nuncupantur, ritum
                    quidem christianę religionis obseruant, sed pro terrę infertilitate uictusque
                    exiguitate eandem fidei religionem tam sollempnibus ieiuniorum diebus quam et
                    quadragesimali tempore illicitorum esu ciborum commaculant. Ab aquilone enim, ut
                    per prophetam dominus commemorat, pandetur malum super faciem uniuersę
                    terrę.</p>
                <p> Iccirco nationes istę, quas commemorauimus, antiquę infidelitatis
                    obstrictę frigoribus uix umquam ita feruore succensę fidei stabilitate
                    solidantur, ut infidelitatis nexibus penitus absoluantur, dum et fidei
                    sacramenta, quod mortalibus inconcessum est, humanis conantur rationibus
                    perstringere legesque suas dei iusticię preponere et ab antiquis sese ritibus
                    siue religiosis seu irreligiosis diuini respectu timoris pudori deputant
                    abstrahere.</p>
                <p> Verum ne his diutius immorer, quicquid seu illis siue cunctis in
                    diuinis perficiendis deest mandatis fidelibus, exurgente aquilone (id est:
                    frigore torporis et iniquitatis effugato) ueniat auster et perflet hortum
                    ęcclesię fidelium, ut fluant aromata illius: ueniat scilicet calor gratię
                    spiritualis et influat in corda credentium, ut ueręfidei professione operumque
                    fraglancia redundante luceat lux nostra coram hominibus (id est: mundi
                    amatoribus et non superna sed caduca sapientibus), et glorificent patrem
                    nostrum, qui in cęlis est. Et ut proposita congruenter prosequamur, fauore nos,
                    ut essemus, creantis et, ut reformaremur, recreantis adiuuemur.</p>
            </div>
            <div>
                <head type="add">Svend Magnus kommer til magten</head>
                <head type="orig">Qualiter Swenomagnus rex Magno defuncto et Haraldo coma pulchro
                    Dacie finibus effugato regnum obtinuerit Danorum.</head>
                <p>Post multos igitur bellorum incursus certaminumque conflictus inter
                    Magnum, aquilonalium et occidentalium, et Suegnonem, Magnum etiam nuncupatum,
                    orientalium et australium ducem, acerrimos utrosque, commissos, postque
                    memorabile Nitzę prelium inter Haroldum coma pulchrum et eundem Suegnomagnum de
                    principatu Dacie habitum, Magno quidem uia uniuersitatis egresso et Haraldo
                    Dacie terminis exturbato, Suegnomagnus natiui soli principatum obtinuit et, quo
                    aduixit tempore, nobilissime rexit.</p>
                <p> Qui ueluti famosus ille Troianorum quondam heros, inclitus Priamus,
                    speciem dignam preferens imperio, cum secundum diuinum interpretem sapiens corde
                    esset et fortis robore, gentem suam tam diuinitatis auxilio quam et robore et
                    prudentia consilij sui ab extranearum incursione gentium strennue protexit et
                    pace circumquaque reddita armis eam et uiribus plurimis per circuitum gentibus
                    terribilem effecit.</p>
                <p> Sed et, quia liberalium non expers erat studiorum et diuinarum non
                    inscius lectionum, religionis cultum euehere non neglexit; immo sanctorum
                    ęcclesias, in quibus erant locis, regali auctoritate prouexit et, in quibus
                    hactenus non fuerant, erexit, clerumque ac pontifices tam adaugere quam et
                    uenerari operam duxit. Orphanis et uiduis, egenis et aduenis et maxime
                    pauperibus clericis regalibus succurrebat stipendiis, et ex iniquo mammona hos
                    sibi amicos efficere satagebat, a quibus se ęternis intromittendum tabernaculis
                    presumebat. Et ne omnibus immorer,</p>
                <l> Mitis erat paruis, atrox asperque superbis,</l>
                <p>illos mulcebat clementia, istos premebat potentia,</p>
                <l> Pauperibusque dapes, nudis dat tegmina, uestes.</l>
                <p> Hos fouebat, ne in uia deficerent, illos tegebat, ne aut frigoris
                    rigore aut caloris ardore deperirent.</p>
                <l>Sed quid in humanis est omni parte beatum?</l>
                <p>Deus enim dominus noster, solus uere bonus et solus uere beatus, equalis et
                    coęternus deo patri existens et homo in fine seculorum deueniens, sicut
                    immaculato et intemerato utero exiuit uirgineo, ita sine molestia et grauedine
                    peccati nostro conuersatus et egressus est seculo: nostro, dico, per humanitatem
                    pro nobis, in nobis, ex nobis assumptam, egressus est seculo, qui per deitatis
                    essentiam sui fidelibus ęternam promisit presentiam.</p>
                <p> Nos uero, qui in iniquitatibus concipimur et in delictis ac
                    doloribus parturimur, quamuis salutari lauachro originali absoluamur commisso,
                    fragilitate corporeę infirmitatis et onere superadditę mortalitatis aggrauati in
                    peccati cenum relabimur; et nisi supernus releuaret spiritus, omnes ęternę
                    dampnationis absorberet interitus. Sed qui prothoplasto post mali gustum et
                    diuini precepti transgressum 'morte morieris' dixit, in se credentibus eiusque
                    iussis obtemperantibus uitam eternam promittit; et qui legalis censurę
                    seueritatem per premissos intulit, ipse misericordiam ueniens attulit, ut
                    legalis duricia euangelica mitigaretur clementia, dum, quos illa puniendos
                    diiudicet, ista ad ueniam querendam inuitet.</p>
                <p> Nam cum illa ob hoc uel illud commissum hunc a populis delendum,
                    illum lapidibus obruendum, alium morti condempnandum denunciet, hęc penitentiam
                    agentibus regnum cęlorum aperiendum declamat et omnem reatum excepta spiritus
                    blasphemia (id est: ęternę salutis desperatione) remittendum insinuat. Quo enim
                    modo reatibus absoluendus creditur, a quo eiusdem remissionis gratia desperando
                    contempnitur?</p>
                <p> Et qui enormitatem scelerum suorum diuini lateris sanguine diffidit
                    preponderandam et multitudinem reatuum spiritualis gratia remissionis non
                    estimat exsuperandam atque in ipsa incredulitatis seu desperationis obstinatia
                    in finem usque perseuerando defecerit, idcirco pietate priuatus omnibus exit
                    criminibus implicatus, et ab ea, quam desperando contempserat, ac per hoc semet
                    indignum ipsa iudicauerat, salute (id est: a Christo) condempnatus ęternę
                    dampnationis baratro sempiternis exurendus incendiis detruditur deputatus.</p>
                <p> Qui autem uoce dominica audita uerę remissionis gratiam petit, ut
                    accipiat, commissorumque indulgentiam querit, ut inueniat, atque ad pietatis
                    ęternę ianuam precibus importunis non deficiendo depulsat, portas indeficientis
                    clementię uerę confessioni apertas inueniet, per quas ad atria curię cęlestis
                    deuenitur, ubi deus deorum in Syon (id est: ęternę pacis uisione)
                    conspicitur.</p>
            </div>
            <div>
                <head type="add">Svend Magnus sammenlignes med Kong David</head>
                <p> Inter igitur premissa pietatis studia Suegnomagnus ueluti regum quondam
                    fortissimus et uatum facundissimus Dauid — qui in similitudinem ueri pastoris
                    bestiarum fauces manu forti conterens gregem dominicum a uoratu insidiantium a
                    Christo liberandum insinuarat, et Goliad alienigena, ueluti Antichristo diuinis
                    castris insultanti atque singularis occursum certaminis offerenti seseque contra
                    et supra deum extollenti, lapide (angulari, siue petra, quę Christus est, de
                    monte sine manibus excisa) percusso et deiecto ac proprii mucronis acie perempto
                    ipsum Antichristum spiritu diuini oris et illustratione magnifici aduentus
                    interimendum insinuarat —</p>
                <p> hostibus circumquaque deuictis ac inimicis insidiantibus solo
                    stratis, regni felicitate nacta et quietę pacis securitate potita, luxui
                    illecebrosi appetitus admodum cedens numerosę prolis sobolem in regni sibi iura
                    successuram emisit; quosdamque diuine scientie studiis apposuit, quosdam suis in
                    locis singulis educandos nobilibus delegauit.</p>
                <p> Ipso autem in loco, qui Suddethorp (id est: Villa cenosa) dicitur,
                    uia desperandi reditus egresso regii glebam cadaueris regalibus procurantes
                    exequiis in insulam maritimam, quę pro eo, quod mari circumcingitur, lingua
                    Danica Seland nuncupatur, ad locum precipuum, qui Rooskeld (id est: fons Roi)
                    antiquitus uocabatur, inferunt ibique in ęcclesia sanctę et indiuiduę Trinitatis
                    et sancti Lucii martyris, insigni lapideo tabulatu a Suegnone eiusdem tunc sedis
                    pontifice constructa, debitis honorificantes exequiis recondunt. Actum anno
                    incarnationis dominicę millesimo septuagesimo quarto, qui erat annus regni eius
                    uicesimus octauus, quarto Kal. Mai., regnante in perpetuum omnium dominatore
                    Ihesu Christo domino.</p>
            </div>
            <div>
                <head type="add">Svends død og Haralds valg til konge</head>
                <head type="orig">De obitu Swenomagni regis et prouectione Haraldi regis.</head>
                <p> Inclitus ergo Svegnomagnus rex, nationibus circumquaque uersus regni
                    sui gentes pacificatis, dominicisque edibus tum proprię religiositatis industria
                    in locis precipuis quampluribus eminenter extructis, tum ab aliis pridem
                    perfectis ac per semet regalibus donis decenter adornatis et tam pontificibus
                    quam et religiosi cultus ministris amplificatis, ipse tandem humanę
                    conuersationis usum deserens atque secretum longeuę pausationis ingrediens regni
                    sui heredibus non tam regalium opulentiam gazarum quam et regnandi securitatem
                    pace undique effecta reliquit, eisque paternarum uirtutum prudentiam gnauiter
                    imitandam operum monimentis deseruit.</p>
                <p> Sed regiis inter se tyronibus, Haroldo scilicet et Cnutone,
                    iamiamque Canuto nominando, de principatus iure dissidentibus Haroldus, quia et
                    natu anterior et gestu uidebatur modestior, totius gentis electione in regnum
                    asciscitur et, ut felix diu uiuat, princeps Dacie proclamatur. Quod acerrimus
                    Cnuto licet moleste ferret, fraternę tamen potius duxit irę cedere quam secundum
                    Thebanos quondam regios pueros sempiterni rogi incendijs ob regnandi libidinem
                    sese fratremque concertando admittere. Diuinitatis enim sibi affuturum inscius
                    expectabat auxilium, per quod se postmodum tam eminenti gloria ignorabat
                    sublimandum.</p>
                <p> Ipse autem dominus deus noster, qui in altis habitans humilia
                    respicit et alta a longe cognoscit, tempora exaltationis electi sui in posterum
                    reseruabat, quem non solum temporali uerum sempiterno honorandum imperio
                    delegabat. Ut uero proposita persequamur, Haroldus patrium nactus imperium
                    populi uotis admodum fauere eisque leges et iura non tam, quę uellent, eligere,
                    immo, quę uel quales elegissent, posteris seruandas regali studebat auctoritate
                    decernere.</p>
                <p> Unde leges ab eo sancitas Dani usque in hodiernum ab electis et
                    eligendis sibi regibus expetunt, eumque ueluti pacis ac libertatis publicę
                    prouisorem pro concessis ab eo legibus laude et fauoribus extollunt. Sed et ipso
                    regni sui anno sexto patria uia egresso, locus eum celebris, qui Vallis uilla
                    (id est: Dalbuj Danica lingua) dicitur, futurę resurrectioni reseruandum excepit
                    et exceptum terrę matri religiosis prosecutum exequiis commendauit.</p>
            </div>
            <div>
                <head type="orig">Incipiunt gesta gloriosi regis et martyris Canuti.</head>
                <head type="add">Indledning til Knud den Helliges levneds- og
                    lidelseshistorie</head>
                <p> Transcursis litoreis remigiis et adiacentium regionum intuitu iam
                    saciatis obtutibus ad altum pelagus tendentes ratis nostrę rimas sollerti
                    industria obstruamus, ne qua uena insidiantis equoris nauigantes intercipiat; et
                    erecto crucis dominicę ligno uela uirtutum in altum resurgant, quo Syrenarum
                    cantus auribus obtusis ueloci Euro perflante discurrentes, herois nostri meritis
                    ad sinum optati portus delatis, anchoram spei nostrę diuinę affigamus clementię,
                    ne spiritualium mercium nauim scopulorum aduersitas intercludat et litorea
                    gaudia, gazis porro uectis iam sparsim unda nantibus, fletuum planctibus
                    admisceat.</p>
                <p> Sed qui dixit: »Aperi os tuum, et ego adimplebo illud«, sensus
                    nostri labia et oris dirigat eloquia, ut sic militis eius efferamus preconia,
                    quatinus maiestati illius tractemus complacita.</p>
            </div>
            <div>
                <head type="add">Beskrivelsen af Knuds personlighed</head>
                <p> Gloriosi igitur Suegnomagni regis inclita soboles licet omnis paternę
                    uirtutis industriam innata sibi emularetur prudentia, insignissimus noster Cnuto
                    — quem sedes postmodum apostolica, summo pontifice presidente quampluribusque
                    tam presulibus quam et religiosi ordinis uiris assidentibus, seu propter sensus
                    caniciem uel uite sinceritatem et candorem seu pro hoc, quod eum in canone
                    sanctorum connumerandum decernebat, Canutum censeri instituit — ueluti inter
                    gemmas preciosas effulgens carbunculus non tam patria imitari studia quam et
                    proprii monimenti gesta posteris conabatur tradere celebria.</p>
                <p> Crescebat enim in eo morum honestorum prudentia cum uenuste
                    iuuentutis gratia; unde superna tandem prouidente clementia in regni processit
                    fastigia. Acer quippe erat ingenio, specie dignus imperio, oculis uiuacibus,
                    armis et animo strennuus, mentisque industria sermonis prodebatur facundia. Et
                    quia neque uolentis neque currentis, sed miserentis est dei, et ab initio
                    exorientis seculi electi mansionibus ęternis in regia sempiterni patris sunt
                    locandi, dominus in eo elegantem sibi satellitem formabat, quem ex regię
                    dignitatis fascibus comitem supernorum et martyrem faciebat.</p>
            </div>
            <div>
                <head type="add">Knuds fromhed</head>
                <p> Ipse uero post fratris excessum a seculo diuinitus sibi prouiso
                    promotus imperio regum se domino obsequiis mancipabat fidelibus, ut eius
                    protegente auxilio tam a terrestrium quam et ab aeriorum hostium muniretur
                    incursibus. Famelicos fouebat et pauperes, nudos uestiebat et algentes, orphanis
                    et uiduis clementer succurrebat, peregrinos et egentes misericordię stipendiis
                    sustentabat.</p>
                <p> Ordinis religiosi uiros quosdam ut dominos quosdam ut patres
                    honorabat, ministeriorumque spiritualium sacraria regalium munerum donis
                    adornabat. Sanctas sanctorum dei ecclesias diurni cursus sacratum ordinem
                    auditurus assiduus frequentabat, et, quę ibi capaci percepisset auditu, preciosi
                    pectoris armario recondebat. Ad quę eum diuinus incitabat spiritus, ut in
                    seculum seculi permaneret memoria eius.</p>
            </div>
            <div>
                <head type="add">Knuds ægteskab med Edel og hans forsøg på at styrke kristendommens
                    stilling i riget</head>
                <p> Regum quamplurium, sed et ipsius Salomonis, deuitans lasciuiam, ob
                    quam eius quondam posteri bis quinis regni partibus ablatis uix duabus irato deo
                    principari merebantur, imperatorii generis nobilissimam sibi coniugem sapientum
                    consilio elegit. Qua insigni honorificentia ex occidentalibus horis adducta,
                    secundum nominis eius estimationem, quę Ethela (id est: nobilis) dicebatur,
                    nobilem nobiliter excipiens impudicis concubinarum despectis amplexibus solius
                    eius conubio, Ihesu Christo teste angelisque eius, contentus est. Sed et,
                    quemadmodum de beato Job dicitur, causas utiles, quas nesciebat, diligentissime
                    inuestigabat et cum prudentibus et religiosis sepius pertractans, qualiter fidei
                    christianę religionem in regno suo in dies adaugeret, assidue reuoluebat.</p>
                <p> Multa siquidem antiquitus tradita in presens obseruari sagaci
                    industria perspiciebat, quę magis pro diuina essent iusticia corrigenda quam ob
                    uulgi fauorem exequenda. Quę superni arbitris inspirante gratia cohercere
                    disponebat; sed indomitę gentis feritas et innata duricia uoluntatis eius
                    effectum in dies differebat. Et quia, ut Veritas attestatur, omnis, qui male
                    agit, odit lucem et non uult uenire ad lucem, ut non arguantur opera eius, hi,
                    qui magis prauis usibus inherere et uoluntarie cupiebant in peccatis iacere quam
                    iniuste obseruata iusticię ratione audita relinquere, uanitati eum insistere et
                    ueluti nouiset inauditis adinuentionibus operam dare in suis conuenticulis
                    querebantur;</p>
                <p> ac ob hoc, qualiter iugum dominationis eius ab indomitis et
                    hactenus inflexis et duris contumatię suę ceruicibus excuterent, haud diuini
                    spiritus illustratione inflammati, sed alieni spiritus suggestione inflati
                    consiliabantur. Homo enim carnalis non percipiebat, quę regio pectori omnis
                    scientię spiritus infundebat. Nam cum ipse eos a peccati seruitute eripere et ad
                    iusticię libertatem conaretur reducere, audiendo non intelligentes et obcecati
                    uidentes ueluti antiquę pacis et quietis inuasorem ac pristinę libertatis eum
                    deputabant ereptorem.</p>
                <p> Iccirco congregauerunt iniquitatem sibi et egrediebantur foras:
                    foras egressi sunt, cum iusticię diuinę sua statuta preferendo dei iusticię
                    subiecti non sunt; ac per hoc a iustorum consorcio sequestrati et a terminis
                    eorum eiecti iniquorum collegio sunt deputati, quia uoluntarie serui peccati
                    sunt effecti. Quapropter in laqueum, quem pedibus innocentis parauerunt,
                    incidentes et in foueam, quam foderunt, corruentes Iudeorum emulatores
                    extiterunt, quia uicia eorum increpantem ferre nequiuerunt. Sed relatu
                    perditionis eorum suo tempori reseruato ad uirtutum nobilitatem magnifici herois
                    nostri explicandam redeamus.</p>
            </div>
            <div>
                <head type="add">Knuds skriftemål og bodshandlinger</head>
                <p> Crescente ergo in seruo dei et uero rege (quia deo seruire regnare et
                    uiciis imperare dominari est) diuini respectu timoris, actus et ignorantias
                    pristinas ac delicta iuuentutis suę sollerti examinatione discutiens sibique
                    coherentibus religiosis uiris, tunc quidem regalis curię capellanis, nunc autem
                    pontificibus uenerandis, Geroldo scilicet et Arnoldo, uerę et sincerę
                    confessionis humilitate adaperiens deuotionis suę affectum ita diuinę subiciebat
                    clementię, ut, quod quibusdam incredibile uidebitur, corporalis etiam uindictę
                    plagas, ipsis solis, deo teste eiusque secretorum consciis, ab eis sibi inferri
                    non renueret.</p>
                <p> Audierat enim et audiens intellexerat, quia, quanto magis caro
                    exterior attereretur, eo amplius spiritus interior releuaretur. Et cum, qui
                    Christi esse desiderant, carnem suam cum uiciis et concupiscentiis crucifigere
                    non perhorrescant, sollempnibus etiam et priuatis ieiuniorum diebus sextaque
                    sabbati mensę regali assidens, cum a conuiuantibus uino seu melle mixtis uti
                    putaretur liquoribus, ministris solum fidis cum occultorum inspectore scientibus
                    pura utebatur aqua, regaliumque deliciarum dapibus, ori tantum appositis
                    delatisque, partim circumsedentibus partim pauperibus distributis atque
                    transmissis ipse pane sicco, sale apposito, corpus deliciis assuetum non tam
                    sustentabat quam et his non ad sufficientiam sumptis cruciabat.</p>
                <p> Opera enim sua non in platearum occursibus propalari sed ab
                    inuestigatore cordium desiderabat approbari, ut nesciret sinistra, quid faceret
                    dextera; quia non inde laudis humane fauorem sed patris in abscondito uidentis
                    prestolabatur remunerationem.</p>
            </div>
            <div>
                <head type="add">Knuds ry breder sig rundt om i Europa</head>
                <p> Sed quoniam iuxta Veritatis dictum ciuitas in excelso sita nequit
                    abscondi, et lucernę lumen magis in edito proferri quam in abscondito debeat
                    occultari, fama uirtutum et constantię ac prudentię nobilissimi principis latius
                    diffunditur, et tam apud Scottos et Orcadas Irosque, qui ultimos fere occidentis
                    fines incolunt, quam et apud Anglos et Gallos Saxonesque celeberrimus habebatur.
                    Italicis uero terminis incognitus non erat; sed et ipsis Francigenis, qui et
                    Romani dicuntur, admodum bellicocis non tam admirandus quam et metuendus
                    insonabat.</p>
            </div>
            <div>
                <head type="add">Englænderne beder Knud om hjælp imod Vilhelm Erobreren</head>
                <p> Anglorum enim gens nobilissima, quę ab antiquis Saxonibus originem
                    ducere uenerabili Beda presbytero, eiusdem gentis historiographo, describente
                    dinoscitur, Haraldo rege fortissimo a Willelmo australium Normannorum duce belli
                    insidiis interempto ipsoque Willelmo ita demum Anglorum imperium ui arripiente,
                    eorundem, quos supra commemorauimus, Romanorum seu Francigenarum dominatus iure
                    diutius oppressa, eo tantum modo pristinę se restituendam libertati incipiebat
                    presumere, si insignissimum principem Canutum cum sui exercitus uiribus ad
                    ulciscendam consanguinei necem, Haroldi scilicet quondam regis ab eisdem Romanis
                    interempti, Britannię litoribus agnouisset applicare.</p>
                <p> Siquidem, inclitis eorum ducibus et comitibus, satrapis et
                    nobilibus diuersarumque dignitatum personis partim ferro peremptis, aliis in
                    ergastulis deputatis, quibusdam paternarum gazarum ac dignitatum honore simul et
                    hereditate priuatis, nonnullis natiuo solo exterminatis, reliquis ueluti publica
                    seruitute oppressis, ferocitatem tirannidis eorum non ferentes extraneorum
                    attrahere decernunt auxilia, cum resperandę seu recuperandę libertatis ducem eis
                    aut principem inimicorum prouida non reliquisset astutia. Unde legatis
                    frequentius transmissis prestantissimi principis Canuti deposcunt auxilium, illi
                    magis cupientes hostibus aggressis ad Anglorum optinendum decertare imperium
                    quam inimicorum tyrannidem patiendo ferocitatis eorum ferre dominium.</p>
                <p> Quorum angustiis et legationibus piissimus heros incitatus
                    incommoditati eorum succurrendum decreuit, ut et gentem nobilissimam pristinę
                    libertati restitueret et Romanorum seu Francigenarum insolentiam consanguinei
                    necem ulciscendo puniret. Classem ergo quamplurimam parari instituit suisque ad
                    omnia paratos esse edicto proposito demandauit. Sed omnia disponens et cuncta
                    diiudicans, cuius iudicia abyssus multa, et cuius consilium nullus inuestigare
                    potest mortalium, siue pro illius adhuc gentis correptione protelanda seu pro
                    martyrii gloria nobilissimi principis suę magis proprię genti quam extraneis
                    reseruanda iter humanę uoluntatis impediebat; qui Danis de principe patronum, de
                    rege prothomartyrem efficere disponebat.</p>
                <p> Prothomartyrem dico, quia nulla antiquorum relatione didicimus
                    aliquem ex eorum gente ante martyrio insignitum fuisse, nullum inter eos pro
                    seruandę iusticię constantia taliter occubuisse. Iccirco gloria et honore
                    coronatus in dextera sempiterni regis permanet collocatus. Sed hęc deo
                    cognita.</p>
            </div>
            <div>
                <head type="add">Forberedelserne til krigen</head>
                <p> Classis uero in dies parabatur, et ad nobilem tam frugibus quam et
                    rerum opulentia terram tam a nobilibus quam et a uulgo omni instantia
                    festinabatur. Verumtamen rumore expeditionis eorum Brittanniam usque uelificante
                    atque uniuersum Anglorum orbem cursitando replente Willelmus, arte tuitionis,
                    utpote bellicosus heros, non imperitus, castra et oppida munire, muris et
                    fossatu propugnaculisque castella circumcingere, urbium muros renouare, uicis
                    uigilantiam adhibere, diuersosque ad portus nauticas custodias deputare.</p>
                <p> Exercitu uero conducto tam a Gallis et Brittonibus quam et a
                    Cinomannis aggregato ita urbium edes replebantur, ut uix suis domestici focis
                    assidere uiderentur. Anglis autem, quibus non minimi desiderii Danici exercitus
                    aduentum esse didicerat, barbas radere, arma et exuuias ad instar Romanorum
                    coaptare et ad deludendos aduentantium uisus per omnia se Francigenis, quos et
                    Romanos dici pretulimus, assimilare preceperat. Quod perpauci facere. Sed hęc
                    ibi.</p>
            </div>
            <div>
                <head type="add">Flåden afventer kongen og drager til sidst hjem igen</head>
                <p> Classe igitur parata Danorum exercitus Occidentalis portus litoribus
                    uelis sinuatim distensis aduehitur ibique regię classis aduentum in dies
                    prestolabatur. Rex uero in loco celeberrimo, qui ab eiusdem quondam loci domina
                    Ethe Ethebi uel ab situ campestri Hethebi nomen accepit, quod de Danica lingua
                    interpretatum Campi uilla dicitur, demorabatur cum prudentibus et sapientibus
                    pertractans, qualiter res cępta ob multorum profectum Ihesu Christo auxiliante
                    ad decentem perueniret effectum.</p>
                <p> Sed quemadmodum Israeliticus quondam populus Moyse cum deo
                    confabulatum demorante ab Aaron deos sibi fieri, qui heremiticę eis uię ducatum
                    preberent, exposcunt et ob hoc irato deo desiderati soli tam uisu quam et usu
                    priuantur, ita et uulgus hic impaciens morę litoreę detentionis prestolationes
                    domesticis inutiles negotiis querebatur et aut ad propria remeandum siue
                    principem eis alium expeditionis rege aliis intento eligendum seu regi nuncios
                    cum sua quantocius classe accelerandi consilio crebrius inito transmitti
                    uociferabatur. Quorum strepitu frequenti diurnisque clamoribus principes moti
                    regi nuncios transmittere querelasque parati exercitus regiis decernunt auribus
                    insinuare.</p>
                <p> Cuius legationis Olauus, eiusdem gloriosi regis frater germanus,
                    haud felix executor effectus regem cum comitibus adiit, exercitus mandata
                    depromit, causas questuum libere perorans ostendit. Porro rex perspicacis
                    industrię negocio diutius pertractato Rodberto, occidentalium nobilissimo duci,
                    sibi per filiam (reginam scilicet Ethelam) propinquo, fratrem suum eundem
                    reseruandum in Flandriam transmittit exercituique per internuncios, quę uolebat,
                    remandauit.</p>
                <p> Verum autumno imminente remissis legatis non minima instantia
                    omnis multitudo interpellat, ut ob domesticorum usuum negocia exercitum ad
                    propria remeare iubeat, uernali tempore classem uniuersam, quocumque delegasset,
                    paratam habiturus. Quod rege nobilibus magnatibusque interuenientibus annuente
                    anchoras leti savulis eripiunt, tentoria superaffixa iaciunt et mali suprema
                    erigentes uela uentis admittunt, altumque pelagus petentes et regi prospera
                    imprecantes </p>
                <l>equora puppe cauant laribusque cupita reportant.</l>
            </div>
            <div>
                <head type="add">Knud indfører love til gavn for kirken, frigivne slaver og
                    tilrejsende</head>
                <p> Exercitu igitur ad propria reuerso religiosus princeps ueluti
                    hactenus pietatis studiis inherere: diuini cultus reuerentiam extollere, cleri
                    iura prouehere, dierum precipuorum legitimorumque ieiuniorum obseruantias
                    uindicta proposita regali edicto, quemadmodum per uniuersum christianum orbem
                    habentur, statuere, et omnia admodum deo contraria pro posse suo cohercere
                    studere; seruos manu missos et proprii sudoris labore precio adquisito redemptos
                    libertati publicę adiudicare, aduenasque et undecumque aduenientes nec alicui
                    hactenus obnoxios incolarum pares iure et equitate decernere;</p>
                <p> (quod, licet Danis inuisum et incommodum, deo, ut arbitramur, haud
                    admodum contrarium) rebellium siue diuinorum seu legalium institutorum
                    obstinaciam opprimere et regię ęquitatis uirga indomitas eorum ceruices edomare
                    contendere.</p>
            </div>
            <div>
                <head type="add">Oprøret ulmer</head>
                <p> His ergo pietatis inimicus et uirtutis atque ueritatis hostis
                    irritatus, dum per hęc numerum sibi obsequentium iam iamque imminuendum
                    pertimescit, diuersarum insidiarum prestigia discurrit; utque tantę religionis
                    tempora perturbet et populum iam tandem per deuoti ducis sollerciam deo quam
                    maxime subiciendum suę potius malignitatis faucibus degluciat, machinas
                    astuciarum intendens ut leo rugiens circuit, quem deuoret, inquirens.</p>
                <p> Et iam, ueluti quondam pontifices ac phariseos legisque magistros
                    in ipsum ueritatis auctorem ueneno inuidię incitarat, per quos uulgi simplicitas
                    ad condempnandum uite opificem instigaretur, sic et natu quosque maiores et ui
                    preminentes, facundia etiam ac audacia ad fas nefasque promtiores aduersum
                    religiosum principem iniquitatis antiquę stimulis incitat, incitando inflammat,
                    inflammando ad omne nefas pronos et promptos inclinat, atque, ut uiri iusti
                    memoriam solo exterminent, nobiles ignobilesque instigatione non insolita
                    prouocando adarmat.</p>
                <p> Unde omnis pene terrę uulgus ueneno iniquitatis eius infectus et
                    laqueis malicię illius irretitus ad omne scelus preparatur; et auerso sensu
                    uultuque in terram demisso summa inspicere deuitant, ne a malicię semitis iter
                    auertant, quo eorum participes efficiantur, quos sapientia diuina deum a se
                    recedere compellere protestatur.</p>
            </div>
            <div>
                <head type="add">De kongelige embedsmænds overgreb og oprørets udbrud</head>
                <p> Verumtamen, ut proposita persequamur, regalium negociorum executores
                    siue exactores plus iusto in causis exaggerandis insistere, staterarum pondera
                    adaugere, rerum quarumque precia uilipendere et, ut uulgariter edisseram,
                    unciarum ualentiam uix solidi precio admittere; iudicia, ut tradunt, peruertere,
                    nobilesque, quemadmodum et ignobiles, ui et potentia opprimere contendere.
                    Quorum insolentia quamplurimi exacerbati, maiores natu ira simul et inuidia
                    accensi, omnes in regium principem consilio et armis irrumpere et tam in eo quam
                    et in illis, nunciis circumquaque intermissis, publicas, ut arbitrantur,
                    iniurias uindicare.</p>
                <p> Discurrunt ergo impietatis et dementię intercussores et non modo
                    ad scelera promptos, uerum etiam simplicium atque innocentium incitant animos,
                    ut complices scelerum multiplicent et ueritatis ac iusticię ius usquequaque
                    perturbent. Proh dolor! abundans exurgit iniquitas, refrigescit et tepescit
                    caritas; fas substernitur et nefas extollitur. Plebs ad omne scelus incitatur et
                    ueluti belua ad deglutiendum parata sanguine sitibunda cupit saturari regio.
                    Armis lacertos, crudelitate exacuit animos. Et heu ueretur, ne tempus adueniat
                    sceleri, et ante succumbat furor, quam omne ministerium iniquitatis
                    adimpleat.</p>
                <lg>
                    
                    <l>Sed quid ad ista, Furor, uel quo uiolentia tendit?</l>
                    <l> In regem populus ut consurgat furibundus,</l>
                    <l> Plebs insana uide, tibi quid supereffluet inde:</l>
                    <l> Adueniet pestis, cedent armentaque morbis,</l>
                    <l> Vt bos deficiat et quod tibi uacca ministrat.</l>
                    <l> Rus reddet tenuem sterilis maledictaque messem,</l>
                    <l> Seminis et fructus persoluet uix ager ullus.</l>
                    <l> Deficient siluis glandes et germina campis,</l>
                    <l> Et copiam lactis et amittes dulcia mellis.</l>
                    <l> Occumbent pecudes, morientur gurgite pisces;</l>
                    <l> Dura fames homines prosternet deficientes.</l>
                    <l> Et tu, qui proprio duci submittere colla</l>
                    <l> Iam dedignaris, sub Auerni duce iacebis!</l>
                </lg>
            </div>
            <div>
                <head type="add">Kongen tager til Vendsyssel</head>
                <p> Rex igitur in locis australibus ultra fluuium, qui Lima dicitur,
                    regalibus negociis ex more peractis ad regionem maritimam, quę Wendel lingua
                    Danica nomen habet, quod 'conuertibilis' interpretatur, aduehitur; ibique in
                    uilla regia, quę a domina quondam loci ipsius Burhlina iam mutata uocali
                    Burhlanis nuncupatur, cum regio satellite spaciaturus residere decreuit, regiis
                    exactoribus de peragendis simul et inquirendis negociis demandans.</p>
                <p> Cuius aduentu tam nobiles quam et uulgus incitati impiorum
                    consiliorum conuenticula aggregant et ad inuicem animos ad iniquitatem
                    instigant, pudori deputantes regiis institutis cedere et sese inferiores quam
                    regiam potestatem existimare. Idcirco, dum potestati insidiantur, deo
                    aduersantur, quia iuxta ueridicum apostolum, qui potestati resistit, dei
                    ordinationi obsistit. Ac per hoc in eius deputantur consorcio, qui, dum deo
                    subditus esse contempsit, in profundissima inferni de excelsissimis celorum
                    deiectus cecidit sedibus. </p>
            </div>
            <div>
                <head type="add">Kongen mødes på tinge med bønderne men jages bort</head>
                <p> Pontus ergo cornicus dicitur, ubi omnis multitudo iniquitatis animo
                    uenenato et brachio armato adunatur et tam nocturnis quam et diurnis
                    conciliabulis religioso principi insidiatur, unanimes instituentes, ut aut illum
                    finibus suis exturbent uel, quod dictu nefas est, a regione uiuentium
                    exterminent. Statuto autem die rex cum suis multitudinem conuentus illorum
                    spectaturus aggreditur, et cognita uoluntatis eorum obstinacia rem
                    pertractaturus ad suos reuertitur.</p>
                <p> Sed ibidem perpaucis, quę proposuerat, ob insolentiam insanientium
                    dispositis, furorem adunatę et conspiratę multitudinis mitigare cupiens et de se
                    suisque prospiciens, secundum illud dominicum preceptum: 'Si uos persecuti
                    fuerint in ciuitate una, fugite in aliam' loco cedendum instituit et, ne maior
                    tumultus fieret, quietius abire constituit.</p>
            </div>
            <div>
                <head type="add">Mængden plyndrer kongsgården og Biskop Henrik forsøger at mane til
                    besindighed</head>
                <p> Aquilonalibus igitur partibus derelictis occidentalium terminos
                    insequitur; et ad locum, qui nunc usque secundum ueteres Acresburh (id est: Urbs
                    agri) dicitur, obsequentium turbis transmissis ipse non longe cum reuerentissimo
                    antistite Henrico in uilla episcopij eius ibidem proxima spaciaturus cum
                    numeroso comite resedit. Porro regis discessu diuulgato turba diripientium
                    cateruatim regias curias inuadere rerumque prouisores ibidem edibus exturbare,
                    omnia inuestigantibus oculis auaris inspicere, manibus queque proxima diripere,
                    uniuersa porcorum more subuertere, regalium stipendiorum reliquias, quas uorando
                    deglutire nequiuerant, pedibus conculcando proterere.</p>
                <p> Et quid amplius? Ut in Dauid legitur, confirmato malignitatis
                    consilio uniuersa multitudo iter aggreditur; regia uestigia alii propriis,
                    quidam cornipedum pedibus insequuntur, edicto proposito statuentes, ut aut
                    religiosi principis memoriam solo eripiant aut eum a regni iure depellant.
                    Reuerentissimus uero pontifex, qui eo, ut prediximus, tempore secum regem
                    gloriosum detinebat, non insperato aduentu uesanę legionis audito sediciosos
                    cuneos cum prudentibus adiit et sermone placido, ut ab insolentia haud sano
                    admodum consilio cępta se compescant, instigat et, ne ad infamiam uniuersi orbis
                    deueniant, fas nefasque proponens facundissime perorat.</p>
            </div>
            <div>
                <head type="add">Biskoppen jages bort</head>
                <p> Sed quia, quos ueritatis inimicus et pietatis hostis perturbatione
                    inquietudinis repleuerat, spiritus diuinus aufugerat, et super inquietos ac
                    tumidos idem dei spiritus requiescere non poterat, ut Iudei quondam Stephanum se
                    redarguentem non ferentes duris dissecabantur cordibus et in eum stridebant
                    dentibus, sic sanis reuerendi antistitis consiliis infrementes insanis
                    clamoribus insonant et iam iamque in reuerendum pontificem irruere impetu facto
                    festinant: hastis sabula litorea spargunt, ethera uocibus impetunt et, ne uera
                    peroranti ac utilia persuadenti uulgus adquiescat, incommodis quibusque
                    propositis dissuadendo insistunt.</p>
            </div>
            <div>
                <head type="add">Angrebet på Aggersborg</head>
                <p> Verum, ut confirmatio sermonis maligni perficeretur, illustrissimi
                    uiri spretis exhortationibus et piis eius persuasionibus postpositis,
                    ferocitatis complicibus uiatim multiplicatis, sediciosa legio ad omne facinus
                    preceps ad urbem prenominatam, ubi regalium gazarum ministri seu prouisores
                    assidebant, concite properat et, ut exinde fama insolentię cęptę in uniuersum
                    Iucie orbem diuulgetur, decertat. Et quid immoror? Stuperes insanientium
                    irruptiones intuens. Quidam namque nudi stratis extrahuntur, pro foribus
                    suffocantur; nonnulli flumine precipitantur; sed et ipsos magnates undecumque
                    inuestigantes persequuntur, dum et istis armis fugiendi recluditur exitus, et
                    illis simul pro foribus hostis assistit et gladius.</p>
                <p> Decertat ergo cuneus uterque, illi deforis impugnantes, isti
                    deintus se suaque defendere cupientes. Sed multitudine irrumpentium continuatim
                    accrescente quidam ipsis etiam uestibus expoliati in arma nudi prosiliunt, alii
                    saucii et ueluti a beluis dilacerati procidunt; nonnulli domibus quoque
                    distractis effugiunt, dehinc latebras quique quam proximas requirunt; quidamque
                    nauibus admissis furori irruentium cedunt, rege cum suis hactenus ab his
                    tumultibus ultra fluuium transposito.</p>
                <p> Omnibus igitur illinc tam regiis ministris quam et ipsis
                    domesticis exturbatis suppellex cuncta subuertitur, lectisternia distribuuntur,
                    singulorum mansiunculę dispiciuntur, hospicia inuestigantur, sed et ipsa
                    effodiuntur atria; et, quid quisque predo auarus rapiat seu famelicus degluciat,
                    ipsis adinuicem predonibus altercantibus auaricia procax decertat. Hinc
                    ignobiles quique et rapaces locupletantur, dum et nobiles ab hostili cuneo
                    propriis priuantur et alii saucio quondam latere adquisitis expoliantur.</p>
            </div>
            <div>
                <head type="add">Oprøret breder sig</head>
                <p> Talibus igitur furiis pertinacis obstinacię turba exagitata, ut omne
                    suis ius terminis exturbet, insistit; et ne principi religioso refugii locus
                    usquam relinquatur, ac ne quemquam sua uitia redarguentem superstitem deserat,
                    uesanię suę simul et dementię intercussoribus circumquaque demone comitante ceu
                    uentis transuolantibus decertat.</p>
                <p> Sed ueluti pietatis magister Iherusalem cum filiis suis in ipsum
                    perhennis misericordię fontem phariseorum consilio et scribarum instinctu sepius
                    conspirantem, uentura denuncians, utpote futurorum insciam deflebat, sic iam te,
                    Iutia, ob insolentiam te inhabitantium et dei hominem probitatis inimici
                    instigatione persequentium nonnullus pietatis preco, ob hanc insolentiam
                    superuentura tibi incommoda sed tuis interim uisibus abscondita prospiciens, non
                    immerito defleret, cum te presentibus tantum credere et non uisis, immo tamen
                    aduenturis, fidem quam minime cerneret adhibere. Quapropter his te querelis
                    aggredi non incongruum:</p>
                <lg>
                    
                    <l>Gens inimica bonis, iusto cur insidiaris?</l>
                    <l>Cur furiis actus firmas cum demone pactus,</l>
                    <l>Vt, uelut ille polo tumidus dimittitur alto,</l>
                    <l>Sic tu de proprio deturbes commoda solo,</l>
                    <l>Vt simul et rabidus et sis pietate priuatus?</l>
                    <l>Dicque: tuo tantum cur pellis ab orbe patronum?</l>
                    <l>Et, quod temptabas, cum perfecisse ualebas, </l>
                    <l>Cur non implesti, quo te post gloria iusti</l>
                    <l>Et crescens tereret et deiciendo leuaret,</l>
                    <l>Vt, cum deueniens eius manifesta uideres</l>
                    <l>Signa, decus, doxam, propriam cognoscere noxam</l>
                    <l>Posses et nudas titubans admittere plantas</l>
                    <l>Ingrediensque sacras contrito pectore ualuas,</l>
                    <l>Ponens exuuias sumpta probitate ueternas,</l>
                    <l>Et simul exertos sursum retinere lacertos,</l>
                </lg>
                <lg>
                    
                    <l>Ora rigans lacrimis et tundens pectora palmis,</l>
                    <l>Et genibus flexis ueniam deposcere noxis,</l>
                    <l>Improperans sceleri proprio, grates sed honori</l>
                    <l>Martyris attribuens et facta facinora deflens?</l>
                    <l>Sed quod tu, Iutia, contempnis habere superba,</l>
                    <l>Emula facta tua capit ecce Pheonia clara;</l>
                    <l>Et, quamuis cęptum perfecerit illa malignum,</l>
                    <l>Ipsa tamen gestis signis letatur honestis,</l>
                    <l>Assidue spectans uice conuersaque frequentans</l>
                    <l>Cum nunc exorat, quem expirando negarat,</l>
                    <l>Pectore concusso uultu soloque remisso</l>
                    <l>Et uisu madido pugnis et corde retunso</l>
                    <l>Atque genu flexo, tristis pro crimine facto,</l>
                    <l>Vt fore pacatus uelit illis et miseratus</l>
                    <l>Continuaque prece priscum scelus abluat omne.</l>
                </lg>
                <lg>
                    
                    <l>Aureolis aula donis ditatur et ipsa,</l>
                    <l>Hicque nitent fului nunc ornamenta metalli</l>
                    <l>Cum serico gemmis croceo preciosa decoris;</l>
                    <l>Confluit huc populus, habet hic pia gaudia uulgus</l>
                    <l>Exultatque sacrum se percepisse patronum;</l>
                    <l>Organa cum tibiis resonant dulcisona pulchris,</l>
                    <l>Et cytharas plectro quatiunt speciosa canendo.</l>
                    <l>Hęc tu cuncta tuis furibunda repellis ab horis;</l>
                    <l>Illa leuatur habens, quę tu minueris amittens.</l>
                    <l>Ista locis uerum seruantur in ordine rerum,</l>
                    <l>Quis nunc commissis dentur loca tempora gestis.</l>
                </lg>
            </div>
            <div>
                <head type="add">Knud fordrives fra Viborg og drager til Slesvig</head>
                <p> Locus igitur celeberrimus medio fere Iucię orbe consistit, qui seu
                    ob sui eminentiam, siue ob antiquorum inibi sacrificiorum uel preliorum
                    frequentiam uel ob idoli ibidem quondam opinatissimi, qui Wig dicebatur,
                    memoriam Wigbergis (ueluti 'Wigi excelsum' aut 'belli mons' seu
                    'sacrificationis') lingua Danica nuncupatur, ubi ex totis Iucię partibus
                    quamsepius non minima multitudo tam de causis communibus tractatura quam et de
                    legum ueritate siue firmitate discutienda simul et stabilienda conuenit; et quod
                    ibi communi consensu aggregatę multitudinis statutum fuerit, non impune uspiam
                    in Iucię partibus irritum fieri ualebit.</p>
                <p> Huc ergo insignissimus heros cum satellite superstite deueniens,
                    dum inibi, si quempiam fidem retinentem inueniat, inquirit, non modo non
                    inuenit, immo etiam ibi insidiarum laqueos obpositos intendit. Aquilonale namque
                    uulgus, ut supra commemorauimus, furiis infernalibus actum, quod sceleris huius
                    auctor et exordium fuisse dinoscitur, iam uesanię suę signa circumquaque
                    denunciando efflauerat et principi religioso effugii locum nusquam
                    relinquebat.</p>
                <p> Et, heu, cum uulpibus auxilii fouea pateat et aues consortes sibi
                    nidos requirant, filio hominis (id est: Ihesu Christo) famulantes, ubi caput
                    reclinent, non habent. Ex hinc portum fluminis, qui Sle dicitur, cum suis absque
                    tumultu adiit, nautico itinere cum fesso iam per terras comite Pheoniam
                    profecturus.</p>
            </div>
            <div>
                <head type="add">Knud sejler til Fyn</head>
                <p> Puppibus ergo non segniter instructis et necessariis aduectis
                    magnificus princeps, Iucium furorem simul et ipsam Iuciam penitus relicturus,
                    fluctiuagos sinus cum domesticis satellitibus et nouo iam certamine tyronibus
                    experiendis ingrediens Pheonie partibus aduehitur; ubi, dum presentis
                    securitatem quietis requirens non inuenit, sempiternę felicitatis palma et
                    perpetua gloriosi triumphi memoria insigniri promeruit.</p>
                <p> Tu etenim, antiquissime seductor, hęc omnia deo sinente et ad
                    pociora disponente malicię tuę artibus et instigatione perficiens, qui quondam
                    decorus et magnificus ob immensi tumoris contumaciam de summis celorum eiectus
                    et post modicus in serpente uisus proauos nostros deitatis promissu seduxeras,
                    haud mirum, si iam per unius regni spacia in hominem dei insidiarum machinas
                    distendas, cum cotidie per uniuersum orbem fidelium iter impediens ad
                    dampnationis tuę cumulum multiplicitatem complicium sempiterno tecum igne
                    exurendorum coaceruas.</p>
                <p> Aggredere ergo impietatis tuę ministros et in dei seruum exacue:
                    uiros instrue, animos incita, lacertos adarma, insidias prepara, complices
                    sceleris accumula, ut, quanto crudelior extiterit insidiantium seuicia, eo
                    gloriosior efficiatur gloriosi principis uictorię memoria.</p>
            </div>
            <div>
                <head type="add">Fynboerne slutter sig til oprøret og Piper forråder kongen</head>
                <p> Regis ergo aduentu diuulgato, ut, quod diuina disponebat
                    prouidentia, non serius efficeretur, nocturnis simul et diurnis intercursoribus
                    circumquaque transmissis multitudo uulgi coadunata iniquitatis aggregat consilia
                    et, ut suis etiam principem religiosum finibus exturbent seu, quod dictu scelus
                    est, uitę exortem efficiant, omni condicit instantia. Ipse autem ad locum
                    precipuum, utpote certaminis, triumphi et repausationis suę, qui Othenswi
                    dicitur, cum Erico fratre suo, rege postmodum gloriosissimo, et Suegnone
                    inclito, Benedicto quoque, laboris atque certaminis consorte, curialibus secum
                    comitantibus proficiscitur, rerum ibidem euentum prestolaturus et, quid de suis
                    consilii admitteret, tractaturus.</p>
                <p> Sediciosa uero multitudo in dies adaugetur et non tam internuncios
                    quam et exploratores curię regali intermittit regiaque undecumque sciscitatur
                    consilia et ad eum cum suo comitatu deiciendum omni decertat instantia. Cuius
                    seditionis uti princeps et fraudis commentor Pipero dictus, inter eos
                    insignissimus, astutus ingenio, facundus eloquio, principem innocentem
                    fraudulenter adit et, ut fidem fraudibus prebeat, legionis insensatę furibunda
                    non occultat condicta, quę tamen per se quam plurima proponendo haud minime
                    depromit attenuanda. Mensę igitur regali et regi proximus assidens (secundum
                    illud Dauiticum: 'qui edebat panem meum, magnificauit aduersum me
                    supplantationem'),</p>
                <p> regiis tandem non modo dapibus farcitus et poculo debriatus quam
                    et muneribus honoratus, ueluti magistro ueritatis, Iudę proditori intinctum
                    panem porrigendo dicenti: 'quod facis, fac citius', religioso duci pacis osculo
                    ficto et uenenato corde tradito, sicut ille lucis auctorem et pietatis
                    eruditorem phariseis sumptis argenteis uendidit, sic et iste luce diei relicta
                    (id est: fidei probitate deiecta), infidelitatis tenebris illaqueatus, ut nox
                    nocti non scientiam sed insipientiam indicaturus hostilibus cateruis occurrit
                    et, quę a rege perceperat, non pandendo sed peruertendo denunciat et, qua eum
                    fraude circumueniant, perorat.</p>
                <p> Eheu te miserum, infrunitum, uecordem, mente captiuum! Incassum
                    impietatis aggregas exercitum, cum ad detestationis tuę adaugendum obprobrium,
                    quem cum consortibus tuis persequeris, latius iam per orbem efficies
                    celeberrimum. Cuius enim paulo ante etiam conuiua extiteras, eius nunc proditor
                    uitę fieri non erubescebas! Cur ergo, crudelissime, tetro et inuiso tuis
                    assistenti dextris inimico crucis signaculum non opponebas? cur arma tuis iam
                    humeris superimminentia non preuidebas? Et si te ab scelere nec conuiuii
                    participati benignitas nec muneris collati dignitas reuocabat, cur perhennis
                    infamia et dedecus sempiternum ob ineffabile nefas animo, utpote industri et
                    sagaci, non occurrebat?</p>
                <p> Distensis etenim adhuc poculo uisceribus et ueluti sanguinolentis
                    obtutibus necdum consumpta digesseras et iam, quibus conuiuam pium
                    persecutoribus traderes, aduocabas. O te impudicum, pietate et probitate
                    priuatum, orbis uniuersi acclamatione detestandum et Stigiis solum umbris ac
                    Cerberi faucibus dignissime deputandum! O te infelicissimum! factus es Anna
                    peior, Caipha deterior, Pilato crudelior!</p>
                <p> Ille namque, Iudeis, ut Ihesus crucifigeretur, inclamantibus,
                    accepta aqua non tam manus a sorde abluere quam simul et uoce et officio ab
                    iusti sanguine immunem sese cupiebat efficere; tu uero, crudelitatis ferocitate
                    actus et ueneno impietatis omnis malicię spiritu administrante debriatus, non
                    modo imperiti uulgi insolentiam non compescebas, uerum ad malignitatis cęptum
                    uelocius perficiendum exacuebas. Neque enim te ad hęc Cesaris terror incitabat,
                    sed antiqui seductoris suggestio prouocabat, quem a scelere desuper residentis
                    et ex alto cuncta prospicientis intuitus non reuocabat.</p>
                <p> Nam sicut quondam domino Ihesu impius Iudas osculum prebendo
                    Iudeis, quem comprehenderent, innotescebat, non impari modo populorum impetum tu
                    aduersus dei hominem attrahebas. Quapropter, ut ille laqueo uita excessit, ita
                    tu postmodum occupatus demone lingua mordicus abscisa spiritu scelestum cadauer
                    deserente ad inferos pęnę consortem inquisiturus non immerito immitteris.</p>
            </div>
            <div>
                <head type="add">Kongsgården indtages og Knud søger tilflugt i Albanikirken</head>
                <p> Sediciosa uero multitudo, uesanię suę principem iam prememoratum
                    prosecuta, ad locum regię sedis coaceruatim conglomerata discurrit, ad omne
                    nefas preceps intendit. Equorum fremitus et populorum fragor ac armorum collisio
                    ethera tangit; cursus et impetus hominum humum concutit; puluis solo exurgens et
                    in aera altius latiusque diffusus die adhuc superstite nocturnas tenebras
                    interserit et caligine nebulosa uisus etiam animo obcęcatorum inuoluit.</p>
                <p> Porro uespertinali tempore imminente deuotus heros, uespertinalem
                    sinaxim auditurus et iam se suosque uniuersorum opifici commendaturus, basilicam
                    preciosi martyris Albani haud longe sitam cum fidis solum et laboris consortibus
                    et non tam certaminis quam et premij, ut credi fas est, participibus expetit,
                    reliquis latebras, quas poterant, inquirentibus et uitę presenti consulentibus.
                    Hostilis uero cuneus circumquaque adueniendo occurrit et tam edes regias quam et
                    atria irruendo occupat. Quidam quoque sacraria, ubi dux religiosus cum suis
                    inerat, irrumpere temptant: alii ualuas basilicę infringere, nonnulli ignem
                    admittere; cęteri, ut aut uiuos comprehendere uel ut occumbentibus superstent,
                    insistere.</p>
                <p> Sed igne rore supernę uirtutis extincto inuictissimi tirones
                    deintus pro foribus hostibus assistunt, aditum armis non segniter recludentes et
                    pro suo principe gloriosissime dimicantes. Rex interea deuotissimus regem
                    sempiternum non Herodiana inquirit fallacia sed humilitate Dauitica, se
                    criminibus reum, illum uero uerum uere confitendo deum; et non solum uerę et
                    sincerę confessioni insistens, immo uitalis communionis sacramento se muniens,
                    aureis tanquam et argenteis muneribus ditat altaria, sociis etiam hęc eadem
                    perficientibus et uicissim, ne hosti aditus pateat, armis obsistentibus.
                    Conspiratę tandem legionis multitudine undecumque accurrente et ęcclesię
                    parietibus circumquaque insistente monstruosus Pipero deforis pro foribus
                    assistit:</p>
                <p> regiarum gazarum fidelissimum hactenus prouisorem ueluti ad
                    singulare certamen aduocat et, si quid cordis uel uirium assit, sibi ut
                    occurrat, interpellat. Quo haud segniter deintus occurrente duris alternatim
                    ictibus admissis sauciantur, illo deintus gloriose occumbente, isto ad
                    euidentioris ultionis indicium ad modicum superuiuente. Nam domum dehinc delatus
                    et acerrimo demone inuasus uicina queque tam morsu quam manibus inuadere,
                    disrumpere, conterere, ore spumas eicere, horribiliter uociferando acclamare,
                    uana et inaudita proferre, scelus fraudulentum euidenter edicere, ad ultimum
                    lingua mordicus abscisa uita miserabili terribiliter excedere.</p>
            </div>
            <div>
                <head type="add">Knud såres</head>
                <p> At uero hostis pertinax obstinaci insolentia basilice parietibus
                    insistit et cum sagittis saxa per aperta emittit; duceque precipuo tam lapidibus
                    (ut Stephano) tunso quam et telis (ut Sebastiano) saucio edes sacra tam eius
                    quam et sociorum uulneratorum ac demum occisorum cruore perfunditur et, ut ita
                    fatear, preciositate martyrii eorum iterato consecratur. Verum, ut passionum
                    Christi rex deuotus imitator efficeretur, ueluti dominus Ihesus in cruce in
                    medio iniquorum positus, sic et iste inter cuneum aduersę multitudinis
                    constitutus aquam sibi sitienti porrigendam inter furentium tela expetiit.</p>
                <p> Quam cum quidam pietate motus haustam deferens ei per fenestram
                    porrigeret, alius hasta intromissa et uase de manibus utrorumque excusso ac
                    simul aqua effusa regi quidem sitim extinguendi ocium ad modicum abstulit, illi
                    uero pietatis premium non ademit. Ille autem haud longo post tempore uesania
                    actus fonti superimminens, utpote sitim propriam extincturus, capite tandem in
                    profunda demisso genibusque desuper monstruose distensis spirituque scelesto ad
                    infima baratri extracto cadauer ibidem exanime ueluti diuinę ultionis indicium
                    superuenientibus inspiciendum reliquit. Et hic quidem hoc modo deficiens in
                    seruum dei se deliquisse manifesta expertus est ultione.</p>
                <p> Sed quid amplius? Eloquar an sileam? Sceleris etenim cępti
                    malignitas perfecta exprimenda incumbit, et, opus seculis detestandum ut
                    depromatur, series deposcit. Huc usque namque gloriosum principem cum
                    insignissimis heroibus contra aduersarios decertantem inspiciebamus et ueluti
                    prope assistentibus arma pii affectus subministrabamus; nunc uero, cum omnia
                    presentia ad occasum uergant, et floribus maturatis tempus sectionis adueniat,
                    licet ob humanę fragilitatis compassionem dolori deputetur iam gloriosissimi
                    uiri presentiam seculo sublatam edicere, ad potioris tamen leticię accrescit
                    incrementum eum post laboriosi certaminis cursum ad superna euectum laudibus
                    extollere.</p>
                <p> Sed quid de insensatę plebis rabie et uesania edisseram? Cum enim
                    terreno principi aduersatur, in ipsum uirtutum dominum furoris sui machinas
                    inuehere non ueretur. Ignem namque sacris appositum edibus, ne sancta
                    comburerentur, desuper extinctum inspexerat; ducem religiosissimum inter arma
                    stridentia et saxa uolantia positum utilia queque ac rationabilia persuadentem
                    et pacifica pollicentem audierat; sed spiritu malignitatis impleti et spiritu
                    benignitatis euacuati nec diuinis mouentur uirtutibus nec humanę rationis
                    mitigantur persuasionibus.</p>
                <p> Superni quippe arbitris consilium perficiendum imminebat, qui hoc
                    modo athletam suum de erumpnis presentibus sempiternę quieti inserendum
                    aduocabat. Nam et illi perpetuę parabatur glorię memoria, istis uero perhennis
                    detestationis infamia; qui, ueluti de domini persecutoribus dictum est, si
                    cognouissent, in principem gloriosum arma furoris sui non intulissent.</p>
            </div>
            <div>
                <head type="add">Knuds død</head>
                <p> Fortissimis igitur heroibus hostiles acies a foribus basilicę
                    deturbantibus, ad orientem sanctuarii, ubi principem deuotissimum precibus
                    insistentem introspexerant, uersi gladiis et securibus postibus secandis et
                    diruendis insistunt capsulasque reliquiarum preciosorum martyrum, Albani
                    scilicet necnon et Oswaldi, cum cruce sacra interposita, poste ad ima uergente,
                    solo deiciunt. Inter hęc cęlesti sponso secretorum suorum iam proxime conscium
                    futurum ad ęternum aduocante cubiculum, rege insignissimo pectore simul ad aram
                    et ore conuerso, quidam ex impiorum caterua lancea per fenestram intromissa
                    latus eius perforat et edem sacram sanguine innocentis cruentat.</p>
                <p> At ipse, Christi etiam post uulnus exitiabile non immemor,
                    Benedicto fratre suo, certaminum collega, uulneribus admodum saucio assistente
                    amplexato et pacis osculo dato, brachiis in crucis modum extensis membrisque
                    solo ante aram sacram expositis, sanguinis uena ex uulnere lateris emanante,
                    uoce adhuc superstite Ihesum interpellat ac spiritum creatori commendans
                    preciosi glebam cadaueris sanguine consecratam reliquit et secretum misericordię
                    sempiternę ab his tumultibus perpetuo pausaturus intrauit.</p>
                <p> Constantissimi uero commilitones duce interempto non modo hostibus
                    non cedere, uerum etiam adinuicem exhortando animos incitare, uires exercere,
                    per aperta irruentibus haud segniter occurrere, armis arma uiriliter referre,
                    cędentibus uicem rependere, gloriose magis occumbere quam tanto principe amisso
                    eligentes superuiuere. Quibus, multitudine hostili cateruatim accrescente, non
                    tam stratis quam et, uicissim opprimentibus aduersariis, suffocatis edes sacra
                    cruore conspergitur, templi solum unda sanguinis irrigatur, et illud propheticum
                    impletur, quo dicitur: 'Venerunt gentes in hereditatem tuam, polluerunt templum
                    sanctum tuum, effuderunt sanguinem sanctorum tuorum in circuitu'.</p>
                <p> Unde nec inmerito (ut in subsequentibus habetur) 'facti sunt
                    obprobrium uicinis, subsannatio et derisus in circuitu consistentium, commotio
                    capitis in populis'. Quis enim principem religiosum a populo prophano insidiis
                    impetitum et lacessitum non detestetur? quis regem a gente propria interemptum
                    non execretur? Ut enim quędam ex antiquis referam, Agamemnonem durissimum, bis
                    quinis annis et amplius Argiuos bello pelagoque a propriis retinentem, Grecia
                    sustinuit; Hannibalem ferocissimum, nobilium cedibus cruentatum, Ispania
                    pertulit; Herodem atrocissimum, lucis auctorem et uniuersorum creatorem
                    persequentem, crimen parricidale paruipendentem, nobiles ergastulis recludentem,
                    lactantium turbam innocuam maternis uberibus abstractam impie iugulantem, Iudea
                    tolerauit;</p>
                <p> Neronem crudelissimum, materna uiscera ense rimantem, fratrem
                    interimentem, urbem inflammantem, eiusdemque senatores urbis et patres orbis
                    exicialiter exterminantem, ipsa mundi caput Roma pati duxit: principem
                    religiosum, diuina exequentem, utilia et liberalia indicentem, a seruilibus
                    gestis uulgum cohercere studentem, Dacia contumax sufferre non ualuit. O
                    superbia execranda! o contumacia detestanda! o ceruix rigida! quę, dum in
                    presenti flecti contempnis, sempiternis postmodum suppliciis cohercenda et
                    flectenda reseruaris.</p>
                <p> Cum enim tua uicia redarguentem uita presenti extorsisti,
                    temetipsam beatitudinis uitę perpetuę exortem effecisti; et quę te gentibus
                    cęteris immerito, non uirtute sed elatione, preferebas, huiuscemodi indiciis
                    cunctis te infideliorem et infeliciorem necnon etiam detestabiliorem
                    demonstrabas. Principis quippe a deo prepositi dum iuri subici recusas, illius
                    te dicioni hunc deiciendo mancipas, de quo sacri eloquii protestatur ueritas:
                    'Omne sublime uidet, et ipse est rex super uniuersos filios superbię'. Qui autem
                    in excelsis residens humilia respicit et alta a longe cognoscit, falli non
                    potest; qui etiam in euangelio humiles confortans et superbis minitans
                    dicit:</p>
                <p> 'Omnis, qui se exaltat, humiliabitur, et qui se humiliat,
                    exaltabitur.’ Petro uero, apostolorum summo, acclamante: 'deum timete, regem
                    honorificate', qua te fronte deum timere et regem honorificare contendis, qui
                    regię potestati honorem diuinitus imperatum impendere contempnis? Sed, dubio
                    procul posito, Ysaię in populum antiquum exprobratio, quam dominus Ihesus Iudeis
                    improperans opponit, de te quoque expressa manifestatur: 'Populus hic labiis me
                    honorat, cor autem eorum longe est a me. Sine causa autem colunt me, docentes
                    doctrinas et mandata hominum'. Quis autem te nesciat christianę religionis fidem
                    uerbis et ore quam facundissime extollere, sed diuinis legibus propria tamen
                    statuta preponere?</p>
                <p> Et cui incognitum, eiusdem te fidei religionem ipsiusque
                    religionis denunciatores non tam uilipendere, immo dolis et uersutia, fraudibus
                    et inuidia impugnare? Fides enim tua, secundum Iacobi attestationem, sine
                    operibus mortua est, quia, etsi facta quedam fidei congrua nonnunquam exercere
                    uidearis, non minus pro humanis ea fauoribus quam patris in abscondito uidentis
                    remuneratione efficere probaris. Quapropter cupito laudis humanę fauore exhibito
                    et temporali mercede recepta remuneratione priuaris ęterna. Verum his de
                    infidelitate et infelicitate impiorum hactenus exaratis ad proposita persequenda
                    redeamus.</p>
            </div>
            <div>
                <head type="add">Mishandlingen af Benedikt og den guddommelige straf for
                    ugerningerne</head>
                <p> Duce igitur prestantissimo cum inuictissimis athletis infra sacras
                    edes interempto, eodemque sacrario occisorum cruore non iam uiolato, immo
                    iterato, ut credi fas est, consecrato, prophanorum cuneus non tam atria regalia
                    quam et ipsa angulatim perscrutatur sacraria, dona aris nuper imposita diripiens
                    et pridem admissa et habita longiusque conseruata non relinquens, ut, quę sacris
                    distrahebant altaribus, ornandis inter se partirentur nuribus, ut illud
                    propheticum etiam litteraliter impleretur: 'Dispersi sunt lapides sanctuarii in
                    capite omnium platearum'.</p>
                <p> Dehinc regię sedis locum circumquaque curiose perlustrantes et, ne
                    quis regię stirpis, utpote sceleris ultor, superstes relinqueretur, prouide
                    precauere cupientes Benedictum, tam preciosi iam martyris quam et regis fratrem
                    germanum collegamque certaminum, ab inuestigantibus adhuc superuiuere et quam
                    proximo seruatum hospicio cognoscunt adesse. Quo precipiti cateruatim cursu
                    irruentes et regium iuuenem inuentumuulneribus admodum saucium, quod dictu nefas
                    est, pedibus extrahentes in medium impietatis suę conuenticulum admittunt, ut
                    secundum apostoli dictum 'spectaculum mundo' mundique principis
                    administratoribus efficeretur, et per eos omne ministerium iniquitatis
                    perficeretur.</p>
                <p> Cumque, quo modo uel quali eum morte perderent, pertractarent,
                    iam, ueluti uenatoribus de raptu dissidentibus, membratim distractum etiam
                    semiuiuum, ut nichil crudelitatis imperfectum relinquerent, lanceis alii nobile
                    corpus terrę affigunt, quidam securibus, nonnulli gladiis impetunt; et, ut
                    nullus prophani sceleris expers existeret, quod quisque manu proximum
                    arripuerat, adiciunt et mille uulneribus uita exemptum ac minutatim per membra
                    secatum relinquunt, atrocitatis suę infamiam cumulantes et orbi uniuerso sese
                    detestabiles perpetuo efficientes.</p>
                <p> Ut enim rex propheticus protestatur, 'corrupti sunt et
                    abhominabiles facti sunt in studiis suis', quia 'non erat in eis bonum faciens'
                    uel impie agentes cohercere satagens; sed ob immanitatem auaricię, crudelitatis
                    simul et malicię ueluti 'sepulcrum patens erat guttur eorum; linguis' quippe
                    'dolose agebant, et uenenum aspidum sub labiis eorum'. Et quomodo 'os eorum
                    maledictione et amaritudine plenum' non erat, qui, quos poterant, ad complicium
                    sceleris sui inuitabant, et ipsi pessima queque et nefaria perficiebant?</p>
                <p> 'Ad effundendum' uero innocentem 'sanguinem' non tam 'pedes
                    ueloces' quam et manus exhibent procaces, deum quidem cognoscentes, sed nec eius
                    iudicia metuentes nec 'eum inuocare' curantes, sed, quos uenerari illo iubente
                    ac metuere deberent, impię atrocitatis ingluuie 'ut escam panis deuorantes'.
                    'Auerterunt enim 'tam sensus quam et oculos, ne uiderent cęlum, et ne
                    recordarentur iudiciorum iustorum'.</p>
                <p> 'Illic' quippe 'trepidauerunt timore, ubi non erat timor';
                    timentes namque, ne quempiam prauitatis suę superstitem correctorem relinquendo
                    aut a deo superimpositę potestati obaudiendo uel subiecti manendo reliquis per
                    circuitum nationibus ęquarentur ac per hoc quasi pristinę libertatis exortes
                    efficerentur, dum nec diuinis institutis cedere nec regię potestati obtemperare
                    uolunt, sed cęteris potiores et prestantiores audacia simul et contumacia
                    conantur gentibus existere, deo execrabiles, orbi detestabiles, hominibus
                    odibiles, omnibus uiliores et contemptibiles ob peracti sceleris immanitatem
                    efficiuntur et ipsis summę ueritatis persecutoribus non impares
                    adiudicantur.</p>
                <p> Idcirco 'contricio et infelicitas in uiis eorum', quia 'a uia
                    pacis' diuertentes et diuini respectus intuitum post terga, non pre optutibus,
                    ponentes euangelicum scandalum inciderunt, pro eo quod uicia humanę prauitatis
                    potius exequi quam relinquere maluerunt. Quis etenim illum falli posse hesitare
                    presumat, qui seruum scientem uoluntatem domini sui et digna non facientem
                    plagis uapulandum quam plurimis denunciat? Ex quo namque furoris sui rabiem
                    uesana multitudo in principem religiosum euomuit, ager frugibus sterilis, prata
                    attenuantur herbis, silua glandibus rara, unda piscibus infecunda permansit,
                    pestis armenta consumpsit, homines morbus debilitat, fames aggrauat, nobiles ac
                    locupletes attenuans, inbecilles exanimans, secundum illud Iheremię:</p>
                <p> 'Defecerunt in fame in capite platearum'; et alibi: 'Deuastata
                    sunt horrea, dissipatę sunt apothecę'. Regionem quoque uniuersam hostium metu
                    occupante sexus uterque ueluti iam iamque ingruentium aduersariorum aduentum in
                    dies suspicando trepidat titubat, donec preciositas interempti signis declarata
                    diuinis emicuit, et hostis uirtutum deperiit, princepsque pacificus elementis,
                    ut fatear, colletantibus simulque fauentibus in regnum deo prouehente surrexit
                    Sed hęc suis in locis plenius explicanda.</p>
            </div>
            <div>
                <head type="add">De dræbte begraves i Albanikirken</head>
                <p> Prememoratis ergo sedatis tumultibus et impietatis executoribus a
                    templo diuino simul et a deo recedentibus, clerus ibidem deuotus, fidelibus
                    aggregatis, humanitatis officio insistentes cęsorum corpora curant, regia quidem
                    membra germanique ipsius infra basilicam certaminis ipsorum in singulis loculis
                    recondentes gloriosorumque militum cadauera in atrio eiusdem basilicę, angulo
                    occidentali simul et aquilonali, in diem resurrectionis reseruanda terrę matri
                    commendantes.</p>
            </div>
            <div>
                <head type="add">Miraklet da Dronning Edel forsøger at flytte Knuds jordiske
                    rester</head>
                <p> Venerabilis uero deo dilecti regis et prudentissima coniunx, inter
                    pressuras imminentes animi nobilitatem uultu pretendens et de se situque suo
                    admodum prospiciens, carissimi coniugis iam preciosa membra a strepitu
                    incursantium hactenus persecutorum eripere et secum ad natiuos sibi terminos
                    aduecta Gandauis scilicet, Blandiniensi cenobio apostolorum principi consecrato,
                    honore decenti disponebat recondere. Omnibus igitur dispositis et oportunis ad
                    hęc peragenda utensilibus adquisitis basilicam, in qua iam nuper humatus
                    seruabatur, nocturna cum suis aggreditur, quę proposuerat, perficere et ad
                    locum, ut autumabat, eminentiorem corpus nobile desiderans aduehere.</p>
                <p> Liminibus itaque reseratis illisque introgressis, ante mediam fere
                    noctis horam lux emissa cęlitus omnes ęcclesię angulos repleuit ac ueluti
                    meridiani solis splendore tam atrium quam et uicina quęque clarissime
                    perlustrauit. Metus quoque non minimus reginam uenerabilem comitesque ipsius
                    perculit et, ne propositis insisterent, accrescentis splendoris ammiratione
                    simul ac pauore detinuit.</p>
                <p> Cuncta enim disponentis prouidentia, quę locum eundem preciositate
                    martyrii eius insigniri decreuerat, patrocinio illius orbari talibus ostensis
                    indiciis non sinebat. Porro regina prudentissima sagaci industria diuina
                    perpendens magnalia, licet tanti coniugis mesta maneret discidio, tam perspicui
                    tamen prodigii gratulatur indicio, iam se confidens aduocatum apud deum habere,
                    cuius hoc sanctitatis signum intelligebat existere.</p>
                <p> Diuinis itaque uirtutibus cedens et misericordię sempiternę,
                    debitas</p>
                <l>uultu demisso grates iam cernua reddens,</l>
                <p>leta simul et anxia</p>
                <lg>
                    <l>coniugis ad tumulum nobilis prosternitur ipsum,</l>
                    <l>crebris profusis perfundens fletibus humum,</l>
                    <l>commendans summo se precibus domino</l>
                    <l>et sua cuncta pium poscens disponere Christum.</l>
                </lg>
                <p>Lacrimis quoque ibidem largiter profusis et gaudio merore mixto perfusa
                    surrexit;</p>
                <lg>
                    <l>ac cruce sacrata pariter sacrisque uerendis</l>
                    <l>declina facie genibusque sepius flexis</l>
                </lg>
                <p>resalutatis,</p>
                <lg>
                    <l>multa diu secum prudenti corde reuoluens</l>
                    <l>atque sui cari carissima pignora linquens</l>
                </lg>
                <p>presentia tandem, non mente, recessit.</p>
            </div>
            <div>
                <head type="add">Knud optages af graven, Oluf Hunger dør og Erik Ejegod bliver
                    konge</head>
                <p> Requieuit autem rex deo dilectus Canutus et martyr egregius eodem in
                    loco annis bis quaternis et mensibus fere ter ternis, Olauo regni eius
                    successore imperante, usque dum, crebrescentibus uirtutum miraculis, communi
                    consilio et pari uoto cleri totius et populi, singulis pontificibus cum
                    multitudine cleri aggregatis sacrisque ossibus igne examinatis, ex humi mole
                    sustollitur et ad basilicam australem, insigni lapideo tabulatu a fundamentis
                    erectam, sed nondum penitus constructam, nunc uero postmodum eius nomini
                    consecratam, sollempniter aduehitur ibique saxeo sarcofago positus in cripta
                    reconditur.</p>
                <p> Illo autem e terra leuato, euidentibusque signis eum dei sanctum
                    fore declarato, rex Olauus, quem eius regni successorem prediximus, quo etiam
                    regnante fames et pestilentia, morbus et hostium metus Dacie terminos
                    occupauerat, egritudine tactus, ueluti uirtutum non electus inspector, uita
                    simul et regno excessit, protinusque totius exercitus electione et populi
                    acclamatione prestantissimus Hericus deo prouehente elementisque fauentibus ad
                    regni iura conscendit et totius Dacię principatum pari omnium uoluntate atque
                    monarchiam obtinuit.</p>
                <p> Moxque eo ad imperium euecto, utpote conuersis temporibus, copia
                    frugum arridebat, rerum opulentia exuberabat, pacis securitas ut Salomonis
                    quondam temporibus uniuersos exhilarabat, quia et ipse regibus per circuitum ac
                    potentibus prudentia strennuus et consilio prouidus apparebat. His ergo
                    temporibus, pacis securitate ueluti oportunitate concessa, diuina ad preciosi
                    martyris pignora crebrescunt magnalia, et militis sui preconia superni regis in
                    dies adauget potentia.</p>
                <p> Cęcis namque uisus redditur, surdis auditus restituitur, mutorum
                    lingua resoluitur, manus arefactę restituuntur, debilium gressus reparantur,
                    lazarica cutis emundatur, et omnibus opem in nomine Ihesu petentibus sanitatis
                    pariter et cęlestis clementię auxilia conferuntur. Fama autem uirtutum latius
                    diffusa confluit undecumque multitudo fldelium eius exorare suffragium, ut, quem
                    † irritauerant persequendo, eius patrocinio iuuarentur, sceleris commissi ueniam
                    deuotione fideli expetendo.</p>
            </div>
            <div>
                <head type="add">Knud helgenkåres</head>
                <p> Rex uero prudentissimus utilitati publicę prouidens legatis ad
                    pontificem Romanum transmissis gestorum facta innotescit et, ut deuotioni
                    fidelium auctoritate apostolica consulat, deposcit. Qui, episcopis per circuitum
                    consistentibus aggregatis religiosique ordinis uiris uenerandis quam plurimis,
                    omnibus sinodali more assidentibus et, quę dei sunt, tractantibus, silentio
                    indicto, legatis, ut iussa denuncient ac simul legationis suę signa demonstrent,
                    demandat.</p>
                <p> Rerum igitur gestarum apicibus in palam prolatis atque perlectis,
                    regiisque mandatis ab internunciis facunde peroratis, immensas omnipotenti
                    grates exsoluunt, qui in diuersis mundi partibus electos suos glorificando
                    manifestat; ac ita demum communi consilio et pari omnium decreto regem quondam
                    gloriosum beatorum in cęlis iam martyrum ascisci decernunt collegio, cum
                    martyrii gloria nominis etiam dignitate adaucta, ut, qui pridem ueluti uocabulo
                    imperfecto et ligamine insoluto Cnut nuncupabatur, iam ob sensus caniciem et
                    gestorum maturitatem ac pro eo quam maxime, quod iam in canone sanctorum
                    connumerandus adiudicabatur, Canutus diceretur.</p>
                <p> Sic enim quondam Abr<app>
                        <lem>[ah]</lem>
                        <rdg>add. Gertz</rdg>
                    </app>ę cum deo fedus ineunti cum diuinę familiaritatis participio uocabuli
                    adaugetur edictio, ut, qui hactenus deo cognitus fide probabilis habebatur, ex
                    hoc etiam inter homines rerum gestarum exercitio et generis et nominis
                    amplificatione gloriosior ac magnificentior haberetur. Et pulchre martyr
                    preciosus ac deo dilectus Canutus ad instar Abrahę uocabuli amplificatione
                    insignitur, qui eiusdem Abrahę sinu exceptus ęternę quietis felicitate perfrui
                    signis euidentibus approbatur.</p>
            </div>
            <div>
                <head type="add">Sendebudene vender hjem fra Rom</head>
                <p> Legati ergo pontificali auctoritate roborati et tantorum ac tot
                    illustrium uirorum testimonio pariter confortati, beatissimi Petri sanctorumque
                    patrociniis, prout desiderauerant, adoratis, honoratis et exoratis, atque a
                    pontifice mandatis glorioso regi deferendis exceptis, apostolica tandem
                    benedictione condonata, Ausonię terminos letabundi excedunt, beati iam
                    indubitanter Canuti meritis prosequentibus ac prosperam illis iter ubique
                    conseruantibus. Desideratas autem Dacię partes ingressi et, quousque ad propria
                    deuenirent, a singulis affectuose ubicumque suscepti, regiam maiestatem uultibus
                    honorantes et ore salutantes, apostolicę benedictionis uerba intimant, mandata
                    denunciant et, quę de impositis responsa perceperint, letabundi perorant.</p>
                <p> Super quę magnificentissimus heros habundantissime exhilaratus,
                    magnates quique letificati, pontifices cum clero gratulati, plebs uniuersa
                    ueluti nouę pacis annunciatoribus aduenientibus summa exultatione congaudet,
                    uniuersorum opificem deuotione extollens assidua, qui etiam in remotis orbis
                    partibus talia suis fidelibus patrocinia diuina prouidit clementia. Exhinc
                    deiecta et confusa incredulitate infidelium et erecta atque adaucta
                    religiositate fidelium basilicę eius dicandę martyrio construuntur, predia
                    condonantur, usibus apta sacris adhibentur, ut, quemadmodum ad necem principis
                    religiosi pari conspirauerant consilio, ita iam communi uniuersorum locis in
                    singulis deuotionis frequentaretur obsequio.</p>
            </div>
            <div>
                <head type="add">Helgenskrinet udarbejdes</head>
                <p> Relatu quoque uirtutum ipsius ac apostolicę exinde confirmationis
                    corroboratione latius peruolitante, non modo e uicino, uerum ex regionibus
                    circumiacentibus nobilium sicut et populi annuatim innumera concurrit multitudo,
                    deuotionis suę quique signa deferentes eiusque suffragia fideliter deposcentes.
                    Regina etiam Ethela prudentissima, eius hactenus, ut pretulimus, coniunx
                    nobilissima, iam ultra Italię terminos Rogeri, Appuliensium ducis illustrissimi,
                    thalami comes effecta, tantis et adeo desideratis de carissimo quondam coniuge
                    rumoribus auditis superno bonorum auctori debita referens, preciosa dilecti sui
                    pignora preciosis transmissis donis adornat,</p>
                <p> ut, cui hic coniugii pudici affectu decenter inheserat, eum iam a
                    seculo sequestratum ac superis associatum et mente recoleret et, quem presentia
                    non poterat, muneribus transmissis decentibus honoraret. Unde ex collatis et
                    conseruatis regis imperio et reuerendi eiusdem sedis pontificis Hubaldi consilio
                    simul et amminiculo</p>
                <lg>
                    <l>ossibus arca sacris insigni scemate <app>
                            <lem>† facta</lem>
                            <rdg>fabris (i.e. per fabros), corr. Gertz</rdg>
                        </app>
                    </l>
                    <l>conficitur, puro nitidi fuluique metallo,</l>
                    <l>ceruleis, croceis pulchre decorata lapillis,</l>
                    <l>quo possent sancti iam pignora sancta recondi.</l>
                </lg>
            </div>
            <div>
                <head type="add">Sankt Knud skrinlægges</head>
                <p> Anno autem sexto imperii magnifici regis Herici, congregatis
                    uniuersis Dacię pontificibus cum multitudine cleri et terrę populo innumerabili,
                    preciosas beati martyris reliquias ex saxeo sarcophago assumptas atque e cripta,
                    ubi hactenus seruabantur, euectas, sollempnibus laudibus et ingenti leticia
                    uniuersis comitantibus, ab eodem, quem prefati sumus, pontifice Hubaldo .xiii.
                    kal mai. in eadem, quam prediximus, arca oculis peccatricibus inspeximus
                    impositas, ad instar niuis candidas et serico decenti inuolutas, epitaphio simul
                    imposito hoc modo composito:</p>
                <lg>
                    
                    <l>Iam cęlo tutus summo cum rege Canutus</l>
                    <l>Martyr in aurata rex atque reconditur arca;</l>
                    <l>Qui, pro iusticię factis occisus inique,</l>
                    <l>Vt Christum uita sic morte fatetur in ipsa.</l>
                    <l>Traditus a proprio, sicut deus ipse, ministro</l>
                    <l>Et petiens potum telorum pertulit ictum;</l>
                    <l>Lancea necne latus, ut Christi, perforat eius,</l>
                    <l>Spiritibusque sacris moriens sociatur in astris.</l>
                </lg>
                <p>Ossibus itaque sacris eisdemque apicibus decenter collocatis cęlestis thesauri
                    gaza in preciosum loculum recluditur et omnibus eius patrocinia requirentibus
                    mensę uitalis conuiuii spectanda superponitur. Dehinc quę ibidem uirtutum
                    perficiuntur insignia, et presentibus perspicua, et opem exquirendo petentibus
                    efficiuntur probabilia.</p>
            </div>
            <div>
                <head type="add">Efterskrift</head>
                <head type="orig">Epilogus.</head>
                <p>Hęc ego sacerdotum infimus Ailnothus, Anglorum orbe editus, set
                    Dacię partibus annis numerosis peregrinatus, tibi, rex preclare et martyr
                    preciose, tua exarando gesta dictaui: certaminum tuorum conflictus posterum
                    memorię tradendos composui et pulchrum, ut dicitur, hominem pictor ego fedus
                    depinxi. Monumentum ęre perhennius exegi, quod non fluctuum impetus absorbeat,
                    non flamma uorax absumat, sed ad chaos ultimum usque permaneat et tuę laudis in
                    seculum monimenta retineat.</p>
                <p> Tu infelicitati meę apud Ihesum precibus succurre, calamitatibus
                    miserere; angustiarum miserias releua, inbecillitatem sustenta, fragilitatem
                    alleua; crassa criminum caligine circumfusum uirtutum tuarum splendoribus
                    illustra; sarcina admissorum iamiamque sub onusta decidentem sustolle, molibus
                    peccaminum aggrauatum erige; ab euangelicis latronibus saucio ac semiuiuo
                    relicto miserationis opem admitte, cicatricum plagas antidoto intercessionis tuę
                    infuso obducito, uiciorum putredines expurga, ad stabulum diuinę
                    reconciliationis inducito: ut in tabernacula quantulumcumque intromissus ęterna
                    te cum tuis conciuibus inspicere et ad ianuam regni uel ultimus merear
                    assistere.</p>
                <p> Et quia de nitido fuscus, de mundo spurcus eloqui sum aggressus,
                    linguę procaci indulge, labiis audacibus ignosce, et Verbo, per quod omnia sunt
                    condita, cunctos fideles reconcilia, cuius maiestatis potentia non desistit in
                    secula. Illi cum patre et coeterno pneumate benedictio, honor, laus et gratiarum
                    actio sempiterno maneat et accrescat tempore! Amen.</p>
            </div>
        </body>
    </text>
</TEI>
