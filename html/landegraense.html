<div>
    <h2>Landegrænse mellem Danmark og Sverige</h2>
    <h2>Indledning</h2>
    <p>I anslaget til denne tekst berettes at grænsedragningen går tilbage til den gang "ømundær
        slema uar kunung i opsalum ok suen tiuhuskæg i danmark". Der er næppe tvivl om at denne
        datering har tjent til at give listen en høj ælde, og dermed autoritet. De to konger var
        imidlertid ikke samtidige, Svend Tveskæg døde 1014, og Emund den Gamle blev først konge ca.
        1050. Og teksten er efter alt at dømme langt yngre. </p>
    <p>Resten af teksten udgøres af tre afsnit. Først nævnes 10 mænd (svenske og danske), der
        foretog grænsedragningen. Dernæst følger selve grænsedragningen i form af en kort opremsning
        af 6 sten (sat) på navngivne punkter, grænsen mellem Halland, Skåne, Blekinge på den ene
        side og Sverige på den anden går fra Kattegat til Østersøen. Som indledning til den tredje
        del nævnes at øen Daneholm ved Götaelven er delt i tre dele: en dansk, en svensk og en
        norsk. Derefter beskrives en grænse yderst lakonisk: <ul>Nu begyndes i Daneholm. Fra Daneholm og i
            "Stamusund", fra "Stamusund" og i "Klifiær" osv.</ul> Denne tredje del, der er tekstens
        længste, er af en dansk bearbejder blevet misforstået. I den svenske grænsedragningstekst
        der ligger til grund, drejer det sig om landskabet Västergötlands grænser, ikke som her om
        grænsen mellem Danmark og Sverige. Misforståelsen viser sig i listens afslutning, der lader
        græsen ende i Østersøen, den svenske tekst har <em>uætur</em>. Vättern. </p>
    <p> I Rimkrønikens <a href="http://middelaldertekster.dk/rimkroeniken/90">digt om Svend
            Tveskæg</a> beretter denne konge om sin grænsedragning med den svenske konge (fra vers
        3138). I modsætning til teksten i Codex Runicus har Rimkrøniken og andre svenske og danske
        grænsedragningstekster en polemisk pointe der skal vise hvilken konge der har overhøjhed i
        Norden: I beskrivelsen af i Daneholms tredeling holder to konger underdanigt den hest, den tredje konge
        sidder på. I de danske tekster er det den danske konge der sidder til hest, i de svenske versioner naturligvis den svenske.</p>
    <p>Grænsedragningen og de middelalderlige tekster om den er behandlet af Hanne Regnar i "En
        hidtil overset kilde til den danske rimkrønike" i <a href="http://danskestudier.dk/materiale/1983.pdf">
            <em>Danske Studier 1983</em>
        </a>, s. 81-96.</p>
</div>