<div>
    <h2>Runekrønike</h2>
    <h2>Indledning</h2>
    <p> Som det meste af den dansksprogede historiske litteratur fra middelalderen er også det
        krønikefragment der findes i Codex Runicus en stilistisk kortfattet affære. Krøniken
        opregner danske konger fra sagnkongen Hadding til Erik Menved (død 1319). Som eksempel på
        krønikens lakoniske stil kan dens afslutning gengives i moderne form: <ul>da var erik konge,
            da var erik eriksøn konge, Ingeborg hed hans dronning.</ul> Den førstnævnte Erik er Erik
        Klipping, hvis regeringstid og drab i Finderup Lade (1286) lades helt uomtalt i krøniken.
        Det er bemærkelsesværdigt i betragtning af at det må have været begivenheder der fandt sted
        kort før forfatterens egen samtid. Der er nemlig ikke noget der tyder på at krøniketeksten
        tidligere har været længere; i håndskriftet efterfølges det umiddelbart af <a>teksten der
            beskriver grænsen mellem Danmark og Sverige</a>. Omvendt må stykket være yngre end 1319
        da Erik Menved og Ingeborg omtales i datid. Det skal nævnes at <a href="http://middelaldertekster.dk/kongetal/1">Kongetallet</a> i samme håndskrift
        oprindeligt er gået netop lige så langt op i tiden, men at afslutningen af denne tekst
        ligesom begyndelsen af Runekrøniken er gået tabt efter Ole Worms udgave (1642) af håndskriftets
        historiske tekster.</p>
    <p>Det skal medgives at den korte tekst i andre stykker er mere meddelsom; fx læser man at
        Fridlev dræpte en norsk konge "og en grim drage". Men i det hele har krøniken en opremsende
        stil, der gør at den står tættere på Kongetallet end på den mere udbyggede krønikestil i fx
            <a href="http://middelaldertekster.dk/rydaarbogen/about">Rydårbogen</a>. </p>
</div>