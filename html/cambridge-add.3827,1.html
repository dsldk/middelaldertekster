<div>
    <h2>Håndskriftsbeskrivelse</h2>
    <p>Add3827, 1 tilhører Universitetsbiblioteket i
Cambridge. Håndskriftet består af et dobbeltblad af pergament, som
indtil 1897 var klæbet til det originale træbind omkring en trykt
Bibel fra 1519. Siden det blev opdaget, har det været kendt under
betegnelsen Cambridgefragmentet. Bladene er så tæt beskåret forneden
og i yderkanterne, at der er gået tekst tabt; hver eneste linje
mangler enten begyndelsen eller slutningen. Bortset fra de nederste
linjer på første side er den bevarede tekst letlæselig, takket være
den omhyggelige og regelmæssige skrift. Den er et fint eksempel på den
gotiske bogskrift, der blev anvendt til kostbare manuskripter omkring
år 1300.</p>
    <p>Trods beskæringen fremgår det klart, at indholdet er religiøst,
nærmere bestemt dele af to fortællinger om den hellige Christina og
begyndelsen af en samling underberetninger om jomfru Maria.</p>
    <p>Det bevarede dobbeltblad har efter al sandsynlighed været de
yderste blade i et læg på oprindelig otte blade. Indholdet,
sprogformen, anlægget af siderne og selve skriften tyder altsammen på,
at fragmentet hører sammen med det <a href="stockholm-k48">stockholmske håndskrift K 48</a>.link
til K 48, håndskriftbeskrivelse Forrest i dette manuskript er to blade
med Mariamirakler, rimeligvis fortsættelsen af den samling, hvis
begyndelse findes i Cambridgefragmentet. Studér Middelalder på Nettet
udgiver såvel Cambridgefragmentet som hele K 48, så at de bevarede dele
af det gamle håndskrift nu er bragt sammen på nettet.</p>
</div>