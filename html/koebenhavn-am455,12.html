<div>
    <h2>Håndskriftbeskrivelse</h2>
    <p>Det lille håndskrift i Den Arnamagnæanske Samling med signaturen AM 455, 12<sup>o</sup> er
        skrevet på pergament. Det omfatter 269 blade, der måler ca. 106 x 82 mm. Bladene er
        beskrevet på både forsiden (recto-siden, forkortet r) og bagsiden (verso-siden, forkortet
        v), som regel er teksten skrevet ind i én spalte, men nogle indholdsfortegnelser er i to
        spalter. De røde overskrifter og farvede majuskler der indleder kapitlerne udgør den eneste
        udsmykning af håndskriftet. Deres funktion har været nok så meget at lette læserens
        orientering i teksten som at smykke håndskriftet. Indholdet er juridisk: <ul>
            <li>Indholdsfortegnelse til <a href="http://middelaldertekster.dk/valdemars-lov/1">Valdemars Lov</a> 1r-3v (til dels ulæseligt)</li>
            <li>
                <a href="http://middelaldertekster.dk/fortalen-til-jyske-lov/1">Fortalen til Jyske
                    Lov</a> 4v-7v</li>
            <li>
                <a href="http://middelaldertekster.dk/valdemars-lov/1">Valdemars Lov</a> 7v-77r</li>
            <li>
                <a href="http://middelaldertekster.dk/sjaellandske-kirkelov/1">Sjællandske
                    Kirkelov</a> 78r-85r</li>
            <li>
                <a href="http://middelaldertekster.dk/eriks-lov/1">Eriks Lov</a> 85r-269r</li>
        </ul>
    </p>
    <p>Bladene fordeler sig på 28 læg. Flere af læggene er nummereret nederst på første blad.
        Nummereringen begynder tilsyneladende forfra på s. 87r (efter 9 læg). Den nye begyndelse
        falder sammen med et tekstskifte. Side 87r begynder nemlig lovteksten til Eriks Lov, mens de
        forangående to blade (hvoraf 86 er et enkeltblad) rummer en kapiteloversigt til lovens
        første bog. Når hertil lægges at s. 85r bærer en <a href="http://middelaldertekster.dk/sjaellandske-kirkelov/21">skrivernotits</a>, et
        såkaldt explicit der angiver afslutning, antyder det at håndskriftet oprindeligt har bestået
        af to dele. En lignende <a href="http://middelaldertekster.dk/eriks-lov/3/70">afslutningsformular</a> findes s. 269r efter Eriks Lov.</p>
    <p>Der er enkelte lakuner i håndskriftet, således mangler der en række blade efter andet læg,
        formentlig er der tale om at et læg er forsvundet i forbindelse med håndskriftets
        omindbinding. Ligeledes mangler der et blad efter bl. 105.</p>
    <p>AM 455, 12<sup>o</sup> er blandt de få danske middelalderhåndskrifter der bærer en oplysning
        om sin skriver. Som sagt er der to steder skrivernotitser der meddeler at et stykke er
        afsluttet. Derudover meddeler notitserne at de er skrevet med broder Johannes Jydes hånd:
        "Explicit p<i>er</i> manum fratris ioh<i>ann</i>is iutæ." (269r). Megen forskning er gået
        med at forsøge at identificere denne klosterbroder, der sættes i forbindelse med
        cistercienserklosteret i Sorø og med håndskriftet Valdemars Jordebog hvor han har skrevet
        enkelte afsnit. Håndskriftetes indholdsfortegnelser er formentlig skrevet af en anden
        skriver.</p>
    <p>En udførlig beskrivelse af håndskriftet findes på <a href="https://handrit.is/da/manuscript/view/AM12-455">handrit.org</a>. Fotografier af håndskriftet AM 455, 12<sup>o</sup> er stillet til rådighed for middelaldertekster.dk af Den Arnamagnæanske Samling, Nordisk Forskningsinstitut, Københavns Universitet. Fotografierne er optaget i Fotografisk Atelier, Nordisk Forskningsinstitut.</p>
    <p> Fra AM 455,
            12<sup>o</sup> udgives samtlige tekster på middelaldertekster.dk</p>
</div>