<div>
    <h2>Hertug Frederik af Normandi</h2>
    <h2>Litteraturhistorisk baggrund</h2>
    <p>Historien om helten, der drager ud for at vinde hæder og hustru er ældgammel, og i
        middelalderen optrådte den i mange varianter. En af de mest sympatiske helteskikkelser i
        tidens litteratur er hertug Frederik af Normandiet. Om hans spændende oplevelser fortalte
        man vidt og bredt, og også til Danmark nåede beretningen, der bærer hans navn. Omkring år
        1500 blev det danske digt nedskrevet i håndskriftet <a href="/manuscript-descriptions/stockholm-k47" title="K 47">K 47</a>, i dag
        findes på nettet. Man kan læse mere om teksten her.</p>
    <ul>
        <li>
            <a href="#Handlingsgang">Handlingsgang</a>
        </li>
        <li>
            <a href="#Eufemiaviserne">Eufemiaviserne</a>
        </li>
        <li>
            <a href="#Versemål">Versemål: knittelvers</a>
        </li>
        <li>
            <a href="#Høvisk">Høvisk litteratur</a>
        </li>
        <li>
            <a href="#Ridderromaner">Ridderromaner på dansk</a>
        </li>
        <li>
            <a href="#Overlevering">Overlevering</a>
        </li>
        <li>
            <a href="#K 47">K 47 og <i>Hertug Frederik af Normandi</i>
            </a>
        </li>
        <li>
            <a href="#Litteratur">Litteratur om <i>Hertug Frederik af Normandi</i>
            </a>
        </li>
    </ul>
    <a name="Handlingsgang"/>
    <h2>Handlingsgang</h2>
    <p>Straks i prologen til Hertug Frederik af Normandi fortælles det, at titelpersonen udmærkede
        sig ved ridderlige dyder og blev belønnet for sin troskab, både i levende live og i himlen
        efter døden. Som en god ridder vil Frederik gerne opleve eventyr, og en dag forvilder han
        sig under en jagt til et helt ukendt sted. Her møder han dværgekongen Malmerikt, der er
        offer for sine lensmænds uberettigede oprør. Ham lover Frederik uden tøven sin hjælp, og det
        kæmpestore menneskes færden i dværgenes lilleputverden skildres veloplagt i pudsige
        situationer. Malmerikts plan lykkes: med Frederiks hjælp overvinder han oprørerne, der
        dømmes strengt, men retfærdigt.</p>
    <p>I afskedsgave giver Malmerikt hertugen en ring med magiske sten, som han får god brug for
        allerede på vejen hjem. Her møder han nemlig en grusom kæmpe, der har fanget en ridder og
        hans dame. Takket være ringen bliver Frederik usynlig, hvorefter han dræber kæmpen. Fangerne
        viser sig at være ingen ringere end den skotske konges søn og den engelske konges datter.
        Med dem slår Frederik følge for at drage til en prægtig turnering, men undervejs fortæller
        kongesønnen om den irske konges datter, hvis skønhed har forledt hendes far til at spærre
        hende inde i et utilgængeligt tårn. Straks gribes Frederik af længsel efter Florie, som hun
        hedder, og takket være sin vidunderlige ring bortfører han kongedatteren. Til alt held
        forelsker hun sig i sin bortfører og sendes med et passende fornemt følge til Skotland.
        Frederik bliver tilbage og tages til fange. Imidlertid er alle forsøg på at henrette ham
        forgæves, for ringen redder ham. I Skotland mødes de elskende og drager sammen til
        Normandiet, hvor den hjemvendte hertug modtages med inderlig glæde.</p>
    <p>Nu er det tid til bryllup, og Frederik inviterer de fornemme venner, han har vundet på sine
        eventyr. Malmerikt opsøger han selv og lover at beskytte sin lille, men rige og mægtige ven.
        Da brudens far, irerkongen, modtager indbydelsen, reagerer han med ublandet glæde over at
        have genvundet sin datter, som han troede død. Det prægtige bryllup skildres malende. Én
        gæst overgår dog alle andre i fabelagtig rigdom: Malmerikt.</p>
    <p>Efter brylluppet drager Frederik med Florie til Irland, hvor han bliver konge. Hans regering
        er forbilledlig – sådan skulle alle herskere opføre sig, hedder det ligefrem i <a href="/hertug-frederik-af-normandi/16#2273">vers 2273</a>. Efter hans død går Florie i kloster – men ingen ved, hvad der blev af
        ringen.</p>
    <a name="Eufemiaviserne"/>
    <h2>Eufemiaviserne</h2>
    <p>I 1302 blev det norske kongepars datter, den lille prinsesse Ingeborg, forlovet med den
        svenske konges bror, hertug Erik Magnusson. For at hædre sin tilkommende svigersøn
        iværksatte Norges dronning Eufemia en oversættelse til svensk af høvisk litteratur. I løbet
        af en halv snes år blev tre vidt udbredte ridderromaner gendigtet på svenske vers, foruden
        Hertig Fredrik av Normandie også Herr Ivan og Flores och Blanzeflor. Langt senere, i sidste
        halvdel af 1400-tallet, blev de svenske Eufemiaviser, som de kaldes, oversat til dansk.</p>
    <p>Eufemia var af nordtysk fyrsteslægt, og det formelle forbillede for Eufemiaviserne er den
        tyske episke digtning på <a href="#Versemål">knittelvers</a>. Inspirationen gælder både rim,
        rytme og formelinventar. I Norden er Eufemiaviserne det ældste kendte eksempel på denne type
        poesi, der kom til at præge litteraturen i tre århundreder.</p>
    <p>Stoffet til de tre digte er hentet vidt omkring. Fortællingen om den normanniske hertug
        Frederik er oprindelig fransk, og det er sandsynligt, at der ligger en tysk oversættelse
        mellem den og de nordiske tekster. Sådan hedder det i hvert fald i efterskriften, hvor det
        svenske forlæg for det danske digt dog er forbigået, selv om dateringen 1302 passer med
        dronning Eufemias initiativ (<a href="/hertug-frederik-af-normandi/17#2340">vers 2340-2351</a>). Hvem der foretog omplantningen
        af de tre høviske romaner til svensk, ved vi ikke, men sandsynligvis har det været en og
        samme person.</p>
    <a name="Versemål"/>
    <h2>Versemål: knittelvers</h2>
    <p>Middelalderens poesi på dansk er skrevet i et versemål, der kaldes knittelvers. Ordet er
        ligesom verseformen importeret fra tysk. Dets første led betyder knippel og betegner her
        noget simpelt, knudret. I knittelverset er kun de trykstærke stavelser metrisk relevante,
        mens antallet af tryksvage stavelser varierer. Hvert vers har fire, sjældnere tre tryktoppe.
        Konstituerende for knitteldigtningen er enderimet, altså lydlig og/eller grafisk
        overensstemmelse mellem to versslutninger, regnet fra og med sidste trykstærke vokal. På
        dette punkt er tolerancen ret stor, eller anderledes udtrykt: der er ikke helt få dårlige
        rim. Inden for knitteldigtningen forekommer forskellige rimstillinger. Enklest og hyppigst
        er parrimet, hvor to vers umiddelbart efter hinanden rimer (a-a). Formen kan varieres ved en
        vekslen mellem en- og tostavelsesrim, altså vers med mandlig henholdsvis kvindelig udgang.
        Mere kompliceret er krydsrimet, hvor fire vers bindes sammen ved, at første og tredje vers
        rimer ligesom andet og fjerde (a-b-a-b). I mere raffinerede krydsrim skiftes mellem mandlig
        og kvindelig udgang, ofte sådan, at vers med enstavelsesrim har fire tryktoppe, vers med
        tostavelsesrim tre. Helt op til seks vers kan rime indbyrdes i knitteldigtningen, idet
        første og andet vers rimer i lighed med fjerde og femte, mens tredje og sjette rimer og
        derved holder sammen på de seks vers (a-a-b-c-c-b). Efter sin brug i den kirkelige liturgi
        kaldes denne rimform ofte sekvensstrofen. Endelig findes enklere former for rimbrug, hvor
        nogle vers slet ikke indgår i rim, fx første og tredje vers i en gruppe på fire, hvis andet
        og fjerde vers rimer (x-a-y-a).</p>
    <a name="Høvisk"/>
    <h2>Høvisk litteratur</h2>
    <p>Som høvisk betegner man den litteratur, der blev skrevet ved og for de europæiske
        fyrstehoffer i 1100-tallet og de følgende århundreder. Ordet høvisk er indlånt fra nedertysk
        og er afledt af hof; oprindelig betegner det, hvad der er passende ved hoffet, ganske
        ligesom høflig. I sit udspring er det altså en aristokratisk litteratur, der ikke bare
        skulle underholde, men også skabe forbilleder for overklassens mænd og kvinder. Den har sine
        rødder i den sydfranske troubadourdigtning med dens ophøjede kvindebillede og opfattelse af
        kærligheden som altomfattende, eksklusiv og gerne rent åndelig passion. Til
        kærlighedslyrikken kom snart episke digte og hele lærebøger i høvisk adfærd. Stoffet til de
        høviske fortællinger er hentet fra mange kilder, både den antikke litteratur og de mundtligt
        overleverede heltesagn fra store dele af Europa. I ridderkulturen blev den høviske
        litteratur et vigtigt element. Riddervæsenet opstod i 1100-tallet, da kirken fastlagde
        ceremonielle og etiske rammer for aristokratiets specielle livsstil; ved at idealisere og
        kultivere krigeroverklassen søgte kirken at tæmme dens voldsudøvelse, så at den blev
        underlagt kristendommens krav om næstekærlighed.</p>
    <p>Efter de bevarede kilder at dømme blev den høviske litteratur først gengivet på dansk meget
        sent, nemlig fra midten af 1400-tallet. I de dansksprogede værker, vi kender, er det
        aristokratiske præg temmelig afsvækket. Skridtet til folkelig underholdning er ikke
        langt.</p>
    <a name="Ridderromaner"/>
    <h2>Ridderromaner på dansk</h2>
    <p>Den episke ridderdigtning blev udbredt over hele Vesteuropa og nåede også til Danmark. Fra
        middelalderen kendes en lille gruppe dansksprogede værker. Den lange prosafortælling om Karl
        Magnus eller Karl den Store er overleveret i et håndskrift fra 1480 og blev siden trykt
        adskillige gange. Helt op i 1800-tallet var værket folkelæsning. Standardudgaven er Karl
        Magnus' Krønike udgivet for <a href="http://www.ujds.dk/">Universitets-Jubilæets danske
            Samfund</a> af Poul Lindegård Hjorth, 1960.</p>
    <p>De øvrige danske ridderfortællinger fra middelalderen er alle på vers. I håndskriftet K 4 er
        en enkelt, Ivan Løveridder, overleveret (udgivet i Romantisk Digtning fra Middelalderen, ved
        C.J. Brandt, bind 2, 1870, s. 129-288). Sammen med de øvrige fem gamle versromaner indgår
        værket i håndskriftet <a href="/manuscript-descriptions/stockholm-k47" title="K 47">K 47</a>, som i sin helhed er udgivet af Studér
        Middelalder på Nettet. I manuskriptets rækkefølge er det:</p>
    <ul>
        <li>Ivan Løveridder</li>
        <li>Hertug Frederik af Normandi</li>
        <li>Dværgekongen Laurin</li>
        <li>Persenober og Konstantianobis</li>
        <li>Den kyske dronning</li>
        <li>Flores og Blanseflor</li>
    </ul>
    <a name="Overlevering"/>
    <h2>Overlevering</h2>
    <p>Den danske version af digtet om Hertug Frederik af Normandi kendes kun fra
        stockholmhåndskriftet <a href="/manuscript-descriptions/stockholm-k47" title="K 47">K 47</a> fra ca. 1500. Småfejl tyder på, at det
        er en afskrift af en lidt ældre oversættelse, som efter sprogformen at dømme stammer fra
        sidste halvdel af 1400-tallet. Et enkelt sted er der en større lakune, nemlig efter blad
        125, hvor der mangler tekst svarende til ét blad. Digtet slutter med en bøn, som tillægges
        hende, der skrev bogen – en af de meget få middelalderlige omtaler af litterært aktive
        kvinder (<a href="/hertug-frederik-af-normandi/17#2358">vers 2358</a>); en tilsvarende passage findes i Flores og Blanseflor i
        samme håndskrift. Desværre viser formuleringen ikke præcist, hvori hendes indsats bestod;
        hun kan have været oversætter eller skriver.</p>
    <a name="K 47"/>
    <h2>K 47 og <i>Hertug Frederik af Normandi</i>
    </h2>
    <p>I håndskriftet <a href="/manuscript-descriptions/stockholm-k47" title="K 47">K 47</a> i <a href="http://www.kb.se/">Kungliga
            biblioteket i Stockholm</a> står Hertug Frederik af Normandi blandt nært beslægtede
        tekster. Håndskriftets seks værker tilhører alle den <a href="#Høvisk">høviske
            litteratur</a>. I det episke <a href="#Versemål">knitteldigts form</a> hylder de
        ridderskabets idealer. Deres rækkefølge er antagelig tematisk bestemt: i de tre første
        tekster står riddernes kampe mere centralt end i de tre sidste, hvor kærligheden er det
        altdominerende tema. Hertug Frederik af Normandi står midt i det første hovedafsnit.</p>
    <a name="Litteratur"/>
    <h2>Litteratur om <i>Hertug Frederik af Normandi</i>
    </h2>
    <p>Hertug Frederik af Normandi omtales ligesom høvisk litteratur i alle større danske
        litteraturhistorier og i opslagsværker om middelalderen:</p>
    <ul>
        <li>Carl S. Petersen og Vilhelm Andersen: Illustreret dansk Litteraturhistorie bind 1, 1929,
            s. 119-122.</li>
        <li>Oluf Friis: Den danske Litteraturs Historie bind 1, 1945, s. 184-188.</li>
        <li>Helge Toldberg i Kulturhistorisk leksikon for nordisk middelalder bind 3, 1958, sp.
            42-44.</li>
        <li>Søren Kaspersen m.fl.: Dansk litteraturhistorie bind 1, 1984, s. 467-475.</li>
        <li>Pil Dahlerup: Dansk litteratur: Middelalder. 2. Verdslig litteratur, 1998, s.
            247-274.</li>
        <li>Britta Olrik Frederiksen: "Ridderromaner", i: Levende ord &amp; lysende billeder. Den
            middelalderlige bogkultur i Danmark: Katalog, 1999, s. 48-49.</li>
    </ul>
    <p>Specielt om Hertug Frederik af Normandi findes følgende:</p>
    <ul>
        <li>Romantisk Digtning fra Middelalderen, ved C.J. Brandt, bind 1, 1869, s. 205-284. Udgave
            af teksten efter Stockholm K 47.</li>
    </ul>
    <h2 name="sen-tilf">Se desuden</h2>
    <ul>
        <li>
            <a href="/files/word-frequencies/hertug-frederik-af-normandi.pdf">Frekvensliste</a>
        </li>
        <li>
            <a href="/files/additions/hertug-frederik-sen-tilf.pdf">Senere tilføjelser til
            manuskriptet</a>
        </li>
    </ul>
</div>