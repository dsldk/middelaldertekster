<div>
    <p>
        <strong>Hjemsted:</strong> Stockholm, Kungliga
Biblioteket</p>
    <p>
        <strong>Signatur:</strong> K 47</p>
    <p>
        <strong>Proveniens:</strong> Danmark</p>
    <p>
        <strong>Datering:</strong> ca. 1500</p>
    <p>
        <strong>Sprog:</strong> dansk</p>
    <p>
        <strong>Kort karakteristik: </strong>Håndskriftet
Cod. Holm. K 47, der kan dateres til ca. 1500, indeholder de seks
ridderromaner, der kendes fra den danske middelalder: Ivan
Løveridder, Hertug Frederik af Normandi, Dværgekongen Laurin,
Persenober og Konstantianobis, Den kyske Dronning, samt Flores og
Blanseflor.</p>
    <p>
        <strong>Indhold</strong>
    </p>
    <p>
        <strong>I. (1r-111v) Ivan Løveridder</strong>
    </p>
    <p>Indledning: "I Naffn fader oc søn
oc then helligandh / vil iec meg tage here til handh / ffromme saghe
fram ath føre / Them til skiemten som thet vil høre / Aff the
verdugeste konger too / Ther man hawer hørd saffd fraa / koningh
magnus oc koningh artus / Til dygdh oc ere vare the wijs"</p>
    <p>Afslutning: "nw ær thenne bogh
til ændhæ / gudh han os sin nodhæ sende / och giømæ hanum ther
hinnæ giorde / och allæ the ther bogen hørdhæ / hemerigis gledhæ
for thieræ mødhæ / och frælsæ os allæ fra hilwidis nøde /
amen"</p>
    <p>Sprog: Dansk (med jysk præg)</p>
    <p>Tekstudgaver:</p>
    <p>
        <em>Romantisk Digtning fra Middelalderen</em>
I, udg. af C. J. Brandt. København 1869, s. 1-204.</p>
    <p>Ivan Løveridder, Studér Middelalder
på Nettet.</p>
    <p>Paralleller:</p>
    <p>Danske: Cod. Holm. K 4, ca. 1480-1485.</p>
    <p>Fremmede: Cod. Holm. D4, 1300-tallets
slutning; Cod. Holm. D4a, dateret 1457; Cod. Holm. D3, dateret 1476;
Svenska Riksarkivet E8822 (= Cod. Skokloster 156 fol.), ca. 1450.</p>
    <p>
        <strong>II. (112r-153r) Hertug Frederik af
Normandi</strong>
    </p>
    <p>Indledning: "eth ewentyr tha
begynes heræ / willæ i høræ hwræ hwre thet æræ / tha ma i hæræ
for standhæ / hwadh the haffdhæ ther til handhe / thy aff konningh
artus seye kwnne / j hans daghe man thet fwnne / thet man jnghen
herræ wistæ / meræ ewentyr ath fræstæ"</p>
    <p>Afslutning: "jech wil nw bogen
ænde / gud oss sin nadhæ sendhæ / gud gywæ them allæ som bogen
hørde / och sa then ther hinde giordhe / glede for vdhen all ændhæ
/ then tid som os skal døden hende / then henne skreff hwn saffde
och saa / och ther til seye wi allæ jaa amen"</p>
    <p>Sprog: Dansk (med jysk præg)</p>
    <p>Tekstudgaver:</p>
    <p>
        <em>Romantisk Digtning fra Middelalderen</em>
I, udg. af C. J. Brandt. København 1869, s. 207-84.</p>
    <p>Hertug Frederik af Normandi, Studér
Middelalder på Nettet.</p>
    <p>Paralleller:</p>
    <p>Fremmede: Cod. Holm. D4, 1300-tallets
slutning; Cod. Holm. D4a, 1457.</p>
    <p>
        <strong>III. (153v-169r) Dværgekongen
Laurin</strong>
    </p>
    <p>Indledning: "Ieth lidhet spel
acther jech ath skriwe / ther man maa tidhen medh for driwe / om
noger vndher i fordom skieddæ / i hwilken man thet lyster ath wedhe"</p>
    <p>Afslutning: "gud vnde os saa ath
lewe heræ / thet wi matte hemerigy faa allæ samen / ther til seye
wi allæ amen"</p>
    <p>Sprog: Dansk (med jysk præg)</p>
    <p>Tekstudgaver:</p>
    <p>
        <em>Romantisk Digtning fra Middelalderen</em>
II, udg. af C. J. Brandt. København 1870, s. 3-31.</p>
    <p>
        <em>Danske Folkebøger fra 16. og 17.
Aarhundrede</em> VI, udg. af J. P. Jacobsen, Jørgen Olrik og R.
Paulli. København 1925, s. 209-41.</p>
    <p>Dværgekongen Laurin, Studér
Middelalder på Nettet.</p>
    <p>Paralleller:</p>
    <p>Fremmede: ældre nyhøjtyske
håndskrifter, se Georg Holz: <em>Laurin und der kleine Rosengarten</em>.
Halle a. S. 1897, s. i-iv, Stanisław Sawicki: "Zum dänischen
Laurin", i: <em>Arkiv för nordisk filologi</em> 56 1942, s.
267-274 og Torsten Dahlberg: <em>Zum dänischen Laurin und
niederdeutschen Lorin</em>. Lund 1950</p>
    <p>
        <strong>IV. (169v-196r) Persenober og
Konstantianobis</strong>
    </p>
    <p>Indledning: "Jeth ewentyr wil jech
seye fra / ee hwo som ther wil lydhe aa / aff jen mectige konning rig
/ man finner jckj nw mange sligh"</p>
    <p>Afslutning: "thenne bogh worte
dikt i rym / aar effter gusz fødsels tim / thet wil jech seye
obenbaræ / twsind oc iiii hwndret aar / firæ sindis tywe paa thet
fierde amen"</p>
    <p>Sprog: Dansk (med jysk præg)</p>
    <p>Tekstudgaver:</p>
    <p>
        <em>Romantisk Digtning fra Middelalderen</em>
II, udg. af C. J. Brandt. København 1870, s. 35-86.</p>
    <p>
        <em>Danske Folkebøger fra 16. og 17.
Aarhundrede</em> VI, udg. af J. P. Jacobsen, Jørgen Olrik og R.
Paulli. København 1925, s. 149-207.</p>
    <p>Persenober og Konstantianobis, Studér
Middelalder på Nettet.</p>
    <p>Paralleller:</p>
    <p>Danske: AM 151 b, 8vo: se <em>Danske
Folkebøger fra 16. og 17. Aarhundrede</em> XIII, udg. af J. P.
Jacobsen, Jørgen Olrik og R. Paulli. København 1936, s. 133f.</p>
    <p>Fremmede: <em>Partalopa saga</em>, udg.
af Oscar Klockhoff. Uppsala 1877. Berøringen mellem sagaen og den
danske Persenober og Konstantianobis er dog meget ringe.</p>
    <p>
        <strong>V. (196v-218v) Den kyske Dronning</strong>
    </p>
    <p>Indledning: "I naffn fadher och
søn och then heligh and / vil jech nw tage mæg til hand / jet rim
for eder ath seye / hwo ther wil høræ och tye / och maa seg inghen
fra mægh wende / førræ æn bogen ær læst til ændhe"</p>
    <p>Afslutning: "gud vnde os then
gledhe allæ sammen / ther til seye wi allæ amen"</p>
    <p>Sprog: Dansk (med jysk præg)</p>
    <p>Tekstudgaver.</p>
    <p>
        <em>Romantisk Digtning fra Middelalderen</em>
II, udg. af C. J. Brandt. København 1870, s. 89-128.</p>
    <p>Den kyske Dronning, Studér Middelalder
på Nettet.</p>
    <p>Der kendes hverken danske eller
fremmede paralleller.</p>
    <p>
        <strong>VI. (219r-255v) Flores og Blanseflor</strong>
    </p>
    <p>Indledning: "Som jech i bogen
skrewet saa / och ewentyr the seye fra / jen hiedne konning foor medh
brand / ath øde sancte jacobs landh / thet war jen myghet mektug
mand / fenix aff apples sa hiedhe hand"</p>
    <p>Afslutning: "thet ladæ os gud i
hemerig hændæ / ther lewer och styrær for vdhen ænde / then hinnæ
skreff hwn maa och saa / ther til seye wi allæ jaa amen"</p>
    <p>Sprog: Dansk (med jysk præg)</p>
    <p>Tekstudgaver.</p>
    <p>
        <em>Romantisk Digtning fra Middelalderen</em>
I, udg. af C. J. Brandt. København 1869, s. 287-356.</p>
    <p>
        <em>Danske Folkebøger fra 16. og 17.
Aarhundrede</em> VI, udg. af J. P. Jacobsen, Jørgen Olrik og R.
Paulli. København 1925, s. 1-76.</p>
    <p>Flores og Blanseflor, Studér
Middelalder på Nettet.</p>
    <p>Paralleller:</p>
    <p>Danske: Ghemen-tryk 1504 (LN 66);
Ghemen-tryk 1509 (LN 67).</p>
    <p>Fremmede: Cod. Holm. D4, 1300-tallets
slutning; AM 191 fol., ca. 1480-1520; Cod. Holm. D4a, ældre end
1457; Cod. Hels. R III, ca. 1350.</p>
    <p>
        <strong>Fysisk beskrivelse/kodikologi</strong>
    </p>
    <p>Form: Kodeks.</p>
    <p>Materiale: Papir.</p>
    <p>Bladantal: 256.</p>
    <p>Blandstørrelse:
196x130mm.</p>
    <p>Lægopbygning</p>
    <p>Håndskriftet
består af 21 læg, der er temmelig uregelmæssigt opbygget og
sammensat af forskellige papirtyper. Desværre hindrer den stramme
indbinding en tilbundsgående undersøgelse af lægopbygningen, idet
midterfolden på så godt som alle dobbeltblade er skjult; det kan
altså ikke afgøres, om to blade i samme læg udgør ét halvark,
der er foldet på midten, eller om de er to afskårne kvartark.</p>
    <p>I (bl. 1-10): Midt
i den nederste margen på bl. 1r er arksignaturen A indført med
senere hånd; sandsynligvis er alle arksignaturerne i håndskriftet
skrevet samtidig. Papiret kan være af samme type i hele lægget, og
vandmærkets motiv er lågkande med kors på toppen og en kant på
foden; det minder om nr. 12497 og 12499 i C.M. Briquets standardværk
om vandmærker, <em>Les filigranes. Dictionnaire historique des
marques du papier dès leur apparition vers 1282 jusqu'en 1600</em>
I-IV, genoptrykt med supplement ved Allan Stevenson, Amsterdam 1968
(herefter omtalt som Briquet). Vandmærket kaldes herefter type 1, og
med a betegnes toppen, med b bunden. I lægget ses vandmærket i bl.
4 (1a), 5 (1b), 6 (1a) og 7 (1b). Efter bl. 10 er en papirstrimmel
medindbundet. På dette sted er der en lakune i teksten, svarende til
indholdet af et blad.</p>
    <p>II (bl. 11-22):
Læggets første side bærer arksignaturen b. I lægget ses alene
vandmærke type 1, nemlig bl. 12 (1b), 15 (1a), 16 (1b), 17 (1a), 18
(1b) og 21 (1a).</p>
    <p>III (bl. 23-34):
På bl. 23r står arksignaturen c. Kun vandmærke type 1 findes, bl.
23 (1a), 24 (1b), 27 (1b) og 30 (1a).</p>
    <p>IV (bl. 35-46):
Arksignaturen d er anført på bl. 35r. I lægget forekommer
udelukkende vandmærke type 1, bl. 36 (1a), 38 (1b), 40 (1a), 41
(1b), 43 (1a) og 45 (1b).</p>
    <p>V (bl. 47-57): Bl.
47r bærer arksignaturen e. Kun vandmærke type 1 ses i lægget, bl.
48 (1b), 49 (1a), 52 (1a), 53 (1b), 56 (1b) og 57 (1a). Efter bl. 47
er en beskrevet papirstrimmel medindbundet.</p>
    <p>VI (bl. 58-69):
Arksignaturen f er indført på bl. 58r. I lægget findes alene
vandmærke type 1, bl. 60 (1b), 61 (1a) og 62 (1b).</p>
    <p>VII (bl. 70-80):
På bl. 70r står arksignaturen g. Kun vandmærke type 1 ses, bl. 73
(1b), 77 (1a), 78 (1a) og 79 (1a). Selvom lægget består af et ulige
antal blade, er der ingen synlig rest af en ombøjet strimmel papir.</p>
    <p>VIII (bl. 81-88):
Arksignaturen h er anført bl. 81r. I fire af læggets blade kan der
skelnes dele af et vandmærke, som forestiller et gotisk P, der
minder om Briquets nr. 8526-8532, især nr. 8529 og 8532. Mærket
kaldes herefter type 2 og findes bl. 81 (2b), 82 (2b), 87 (2a) og 88
(2a). Andre typer findes ikke i lægget.</p>
    <p>IX (bl. 89-105):
På bl. 89r står arksignaturen i. I lægget forekommer to
vandmærker, dels type 2, dels et gotisk P med en firkløver øverst,
type 3, der minder om Briquets nr. 8695-8698. Hvor fordelingen på
type 2 og 3 ikke kan fastslås, skrives der z. Vandmærkerne er
synlige på bl. 91 (zb), 94 (3a), 95 (3a), 98 (zb), 99 (zb), 102
(3a), 103 (3a) og 105 (2a). Efter bl. 96 er en papirstrimmel, som
vistnok er mindre end læggets øvrige blade, medindbundet. Måske er
der også en papirstrimmel efter bl. 105.</p>
    <p>X (bl. 106-111):
Arksignaturen k står bl. 106r. I to blade ses dele af vandmærker,
bl. 106 (2a) og 111 (zb).</p>
    <p>XI (bl. 112-125):
Bl. 112r bærer arksignaturen l. Der optræder to forskellige
vandmærker i lægget, dels type 1, dels en lågkande med kors på
toppen, altså samme motiv som type 1, men uden kant på foden; det
benævnes her type 4 (Briquet 12485 og 12496). Hvor der ikke kan
skelnes mellem type 1 og 4, skrives der z. Vandmærker ses bl. 114
(4b), 115 (1b), 118 (za), 119 (1b), 122 (za) og 123 (za). Efter bl.
125 er en papirstrimmel medindbundet og påklæbet bl. 126r. På
dette sted er der en lakune i teksten, svarende til indholdet af et
blad.</p>
    <p>XII (bl. 126-142):
Arksignaturen m er anført bl. 126r. I lægget findes kun vandmærke
type 3, bl. 127 (3b), 128 (3b), 131 (3a), 133 (3b), 134 (3a), 136
(3b), 139 (3a) og 140 (3a). Efter bl. 126 er to papirstrimler
medindbundet, og efter hvert af bladene 140 og 141 er en
papirstrimmel medindbundet.</p>
    <p>XIII (bl.
143-156): Bl. 143r er påført arksignaturen n. Alene vandmærke type
3 ses, bl. 145 (3b), 147 (3a), 148 (3a), 151 (3b), 152 (3b) og 154
(3a).</p>
    <p>XIV (bl. 157-173):
Arksignaturen o er anført bl. 157r. I lægget ses kun vandmærke
type 3, bl. 157 (3a), 158 (3b), 160 (3a), 162 (3b), 164 (3b), 167
(3a), 169 (3a), 171 (3b) og 173 (3a). En papirstrimmel er påklæbet
bl. 158r.</p>
    <p>XV (bl. 174-190):
Bl. 174r har arksignaturen p. Alene vandmærke type 3 forekommer, bl.
175 (3a), 176 (3a), 179 (3a), 180 (3b), 183 (3a), 184 (3b) og 187
(3b). Før bl. 174 er en papirstrimmel medindbundet.</p>
    <p>XVI (bl. 191-204):
Arksignaturen q er indført bl. 191r. I lægget forekommer et
vandmærke, der forestiller et oksehoved med næsebor, øjne og ører,
hvorover der findes en æskulapstav med kors; nærmest minder mærket
om Briquets nr. 15454, og det kaldes herefter type 5. Det findes bl.
191 (5b), 192 (5b), 193 (5a), 197 (5b), 198 (5a), 202 (5b), 203 (5a)
og 204 (5a). Der er ikke andre vandmærketyper i lægget.</p>
    <p>XVII (bl.
205-219): På bl. 205r står arksignaturen r, som har bogstavets
runde form (r-rotunda). I lægget ses dels vandmærke type 5, bl. 205
(5b), dels type 3, bl. 208 (3b), 209 (3b), 212 (3b), 213 (3a), 216
(3a) og 217 (3a). Efter bl. 219 er der en tekstlakune svarende til
indholdet af et blad, men i håndskriftet er der intet spor af et
forsvundet blad.</p>
    <p>XVIII (bl.
220-235): Arksignaturen s, der har bogstavets høje, smalle form, er
anført på bl. 220r. I lægget ses udelukkende vandmærke type 5,
bl. 221 (5b), 222 (5b), 224 (5b), 226 (5b), 229 (5a), 231 (5a), 233
(5a) og 234 (5a).</p>
    <p>XIX (bl. 236-249):
På bl. 236r er anført arksignaturen t. Læggets vandmærker er alle
af type 5, bl. 237 (5b), 239 (5b), 241 (5b), 243 (5b), 244 (5a), 246
(5a) og 248 (5a). 
</p>
    <p>XX (bl. 250-252):
Arksignaturen u står på bl. 250r. Kun bl. 250 har synligt vandmærke
(5a). Der er en lakune i teksten efter bl. 251, svarende til et blads
tekst. Efter bl. 252 er en papirstrimmel medindbundet.</p>
    <p>
        <span>XXI
(bl. 253-256): På bl. 253r findes arksignaturen x. I lægget ses
alene vandmærke type 2 , bl. </span>253 (zb), 254 (2a) og 255 (zb). 
</p>
    <p>
        <strong>Opsætning</strong>
    </p>
    <p>Teksten er skrevet i en enkelt spalte.
Der er mellem 24 og 33 linjer pr. side.</p>
    <p>
        <strong>Skrift</strong>
    </p>
    <p>Den oprindelige tekst er ført i pennen
af tre forskellige skrivere, hvis bogstavformer og stavemåder er
noget forskellige:</p>
    <p>Hånd 1: bl. 1r-49v (midt i vers 2778);</p>
    <p>Hånd 2: bl. 49v (midt i vers
2778)-255v, bortset fra:</p>
    <p>Hånd 3: bl. 80v (kun vers 4454).</p>
    <p>Andre steder, fx bl. 134v, skifter
blækfarven brat og markant, men uden at skrift eller ortografi
ændres.</p>
    <p>
        <strong>Udsmykning og opdeling</strong>
    </p>
    <p>Oprindelig har der ikke været
overskrift eller titel før de enkelte tekster, og den eneste
grafiske markering af, at en ny tekst begynder, er sideskifte. Der er
afsat plads til et initial over to linjer ved indledningen af
Dværgekongen Laurin, og i Flores og Blanseflor er hele seks vers
rykket ind. Selvom første bogstav mangler, er der ingen tom plads
ved indledningsversene til Hertug Frederik af Normandi, Persenober og
Konstantianobis eller Den kyske Dronning. Ivan Løveridder er
håndskriftets første tekst, og hele bl. 1r er udsmykket med rødt
blæk. Med det er håndskriftets allerførste bogstav, et prydeligt
I, skrevet, og en rød streg er brugt som markering af det første
bogstav i hver linje.</p>
    <p>Ved større afsnit i teksten er to
linjer indrykket for at gøre plads til et initial. I begyndelsen af
håndskriftet findes enkelte initialer, der kan være nogenlunde
samtidige med hovedteksten (se fx bl. 4r vers 166, hvor initialet er
udfyldt med rødbrunt blæk, og bl. 4v vers 188, hvor alene omridset
af initialet er indført), men efter få sider er pladsen som regel
ladt åben (fx bl. 11v vers 638). Det har en senere tid rådet bod på
ved at tilføje et initial (fx bl. 50r vers 2803), eventuelt hele
førsteordet (fx bl. 85r vers 4724) eller en kombination af de to
fremgangsmåder (bl. 81v vers 4508). I det tekstkritiske apparat og i
fortegnelsen over senere tilføjelser er de enkelte initialer
behandlet. Der er en blank linje på bl. 33r før vers 1883.</p>
    <p>I øvrigt er håndskriftet ganske
prunkløst, uden illustrationer og med et eneste, meget enkelt
ornamenteret initial, et O (bl. 47v vers 75).</p>
    <p>
        <strong>Indbinding</strong>
    </p>
    <p>Håndskriftet er indbundet i et
mørkebrunt hellæderbind med spænde. På ryggen er påklæbet en
mærkat med oplysninger om håndskriftets placering i Kungliga
biblioteket i Stockholm. Den er nu tildels afslidt: Kungl.
Biblioteket / Stockholm / Handskrifter. [to linjer med afslidte,
ulæselige skrifttegn] No [herefter er mærkatet revet helt af]</p>
    <p>
        <strong>Arksignatur, foliering og
verstælling</strong>
    </p>
    <p>Med en yngre hånd end de oprindelige
er der skrevet arksignatur på første side af hvert ark. Signaturen
står i nederste margen midt for klummen. I nyere tid er der indføjet
bladtælling i øverste højre hjørne på hver femte rectoside, i
passager hyppigere. Denne foliering er fulgt her. Endnu senere er der
indskrevet en verstælling af hver enkelt tekst i håndskriftet:
hvert tiende vers er forsynet med nummer, og ofte er hvert femte af
de mellemliggende vers markeret med en prik eller en streg. I
passager har tællingen været fejlagtig og er blevet rettet (se fx
bl. 113v-116v og bl. 199v-201v). Hvor det må formodes, at teksten
har en lakune af et blads omfang, tager verstællingen højde for
teksttabet, idet de vers, der anses for manglende, er talt med (fx
springes der fra vers 55 nederst på bl. 219v til vers 109 øverst på
bl. 220r). Håndskriftets verstælling er fulgt her. I den
afsluttende tekst, Flores og Blanseflor, er versantallet opsummeret
nederst til højre på hver side, og her tælles alene de faktisk
forekommende vers.</p>
    <p>
        <strong>Marginalier, brugsspor og senere
tilføjelser</strong>
    </p>
    <p>Det er tydeligt, at håndskriftet har
været læst og brugt. En del steder er papiret gået i stykker, og
undertiden er der gået tekst tabt (fx bl. 105v og bl. 132r). Hvor
håndskriftet er særlig slidt, har senere tider i flere omgange
repareret papiret. Man har indklæbet små lapper for at styrke
falsen, især ved papirets nederste rand (se fx bl. 90v og bl. 110v),
og da man siden indførte linjetæller, er den skrevet hen over
reparationen (bl. 97r). Et par steder er det beskrevne stykker papir,
der er blevet genbrugt (bl. 70r og bl. 88v).</p>
    <p>Om intens læsning vidner også de
senere tilføjelser, der findes spredt i håndskriftet. Se Senere
Tilføjelser.</p>
    <p>
        <strong>Tilstand</strong>
    </p>
    <p>Håndskriftet er noget slidt, men
hovedteksten er næsten altid læselig.</p>
    <p>
        <strong>Historie og herkomst</strong>
    </p>
    <p>Proveniens:
Håndskriftet er skrevet i Danmark af jyske skrivere omkring 1500.</p>
    <p>
        <span>Historie:
Håndskriftets skæbne fremtræder tydeligst i ejertilskrifterne dels
inde i håndskriftet og </span>dels på det papir, der er fastklæbet
på bindets indersider. 
</p>
    <p>På forpermens inderside står:</p>
    <p>K.47. Kongl. Bibliotheket i Stockholm</p>
    <p>Seffrinn Mund / Seuerinus Mundt / hør
thenne Bog till / Seffrinn Mündtt / Hørtt dessenn Boch / zo mytt
Recht de ytt / Vintt de Geffue / My weder: / Anni et Die [herefter
5-6 linjer udraderet tekst].</p>
    <p>På bagpermens inderside lyder teksten:
</p>
    <p>Seuerinus Mundt lodt / thenne Bog bynde
y Rye / y thet ar m d lxvij [ud for sidste linje er med blyant
skrevet:] 1567</p>
    <p>1571 er denne Bog Schreffuitt / Olauus
Søffrenssøn med egen / haand / finis / ende / Amen / O Herre wer
oss naadiige Bode nu oc / euindeliig / Amen / O Herre Som skabtte
Himmel oc / iord da wer oss naadig / wed iesum / Chriistum / wor /
Herre / Olaw / Rawn [disse linjer er overstreget, og hen over fjerde
og femte linje er skrevet:] Jahan Andersßen Egen Haand</p>
</div>