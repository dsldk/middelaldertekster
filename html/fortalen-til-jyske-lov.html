<div>
    <h2>Fortalen til Jyske Lov</h2>
    <h2>Kulturhistorisk indledning</h2>
    <p>Jyske Lovs fortale er uden tvivl den mest kendte dansksprogede tekst fra middelalderen.
    Og det skyldes afgjort de prægnante indledningsord: <i>Mæth logh scal land byggæs</i> 'med lov skal land bygges'.
    Dette udtryk er allerede i middelalderen blevet et bevinget ord. Det optræder således løsrevet fra fortalen
    i begyndelsen af <a href="/peder-laale-ordsprog-1506/3/1">Peder Låles ordsprogssamling</a>.
    
    Ordene findes i slutningen af 1200-tallet på svensk; de optræder i Upplandslagens afsnit om landsbyens indretning ("Vitherbobalken"). 
    Hvad enten formuleringen skyldes fortalens forfatter
    eller udtrykket har været etableret allerede før 1241 som talemåde, har det altså vundet indpas i  sproget,
    så meget at det endnu i dag citeres, men som regel i en omdannede form "med lov skal man land bygge".
    </p>
    <p>Men ikke kun indledningsordene spredte sig i middelalderen. De retskyndige har åbenbart værdsat fortalen
    så meget at den hurtigt fandt anvendelse også uden for det jyske retsområde. Allerede i de ældste håndskrifter
    med sjællandske love – fx det her udgivne AM 455 12mo fra ca. 1300 – findes fortalen, i Kong Birgers prolog 
    til Upplandslagen genfindes udtryk fra den, og i 1490'erne bliver fortalen efterlignet i to lavsskråer
    fra Odense. 
    Den ene af disse begynder:
        <br/>
        <ul>I gwtz naffn ame<i>n</i>. Engen sk<i>r</i>aa er bædræ ath fyllyæ en rathwished ok spagferdighed ok th<i>e</i>r 
    tiil gør<i>e</i> syn jeffncristh<i>e</i>n, som ha<i>n</i> vel aff ha<i>nu</i>m haffwe; ville hwer ma<i>n</i>
    gør<i>e</i> syn gilbroth<i>e</i>r rætt oc skell, tha tørthæ ma<i>n</i> ey skra veth<i>er</i>, thi skall skraa 
    i hwerth emb<i>et</i> effth<i>e</i>r alle gilbrødres qwæmelighed gør<i>is</i> oc sætt<i>is</i>, soo ath 
    rætwissæ me<i>n</i> oc spaghe skwlle nythe ther<i>is</i> ræth oc specth oc wrætwisse oc offwerdadighe me<i>n</i>
    skwlle rædes th<i>et</i>, i skraæn er screffwen, ath the forthy ther<i>is</i> vndskap oc villie ey skwlle
        fwlko<i>m</i>næ 
    <br/> (Vedtægter for Odense Skrædere og Overskærere, 1492. <i>Danmarks Gilde- og Lavsskraaer fra Middelalderen</i>, 
        bd. 2, Kbh. 1895-1904, s. 222)</ul>
    </p>
    <p>
        De retsfilosofiske tanker der kommer til udtryk i Fortalens første fire afsnit, og som en senere tid
        har prist som den ypperste danske tekst fra middelalderen, er for en meget stor dels vedkommende indlånt
        gods – overtaget fra kanonisk lov. Det viser en kirkelig indflydelse, denne bliver også tydelig i Fortalens
        sidste afsnit, hvor vidnerne til lovens stadfæstelse anføres. Heriblandt var som kirkens repræsentanter 
        ærkebiskop Uffe i Lund og syv biskopper.
    </p>
    <p>
   Fortalen afsluttes med en datering og lokalisering af lovens stadfæstelse. Det hedder her at Valdemar II Sejr "lod skrive denne bog, og gav denne lov, der her står skrevet på dansk". Stedet er Vordingborg, 
   og tiden er marts måned 1241. </p>
    <h2 name="sen-tilf">Se desuden</h2>
    <ul>
        <li>
            <a href="/files/word-frequencies/fortalen-til-jyske-lov.pdf">Frekvensliste</a>
        </li>
    </ul>
</div>