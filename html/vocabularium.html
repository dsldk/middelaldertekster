<div>
    <h2>Vocabularium ad usum dacorum</h2>
    <h2>Kulturhistorisk baggrund</h2>
    <p>Ordbøger er uundværlige hjælpemidler ved studiet af sprog og litteratur, og vi er vant til at
        råde over en bred vifte af håndbøger fra glossarer til modersmålsordbøger i mange tykke
        bind. Den overdådighed var uopnåelig for 500 år siden. I 1510 udkom den ældste kendte
        ordbog, hvor dansk indgår, Christiern Pedersens Vocabularium ad usum dacorum 'ordbog til
        brug for danskerne'. Det er et latinsk-dansk leksikon, hvor hovedsagen ikke er modersmålet,
        men latinindlæringen. At værket også fortæller meget om datidens dansk, er en anden sag, som
        først blev interessant længe efter bogens fremkomst.</p>
    <p>Christiern Pedersens ordbog var en pædagogisk landvinding for sin tid, men i dag er den ikke
        umiddelbart tilgængelig. Den er ordnet alfabetisk efter de latinske opslagsord, men kun
        efter de første to-tre bogstaver. I en spalte før opslagsordet står nogle stærkt forkortede
        grammatiske oplysninger, der gør rede for ordklasse, ordtype og bøjning. Efter opslagsordet
        følger de vigtigste bøjningsendelser og en oversættelse til dansk. Undertiden belyses
        opslagsordets brug i faste vendinger eller hos de klassiske forfattere, ligesom
        betydningsbeskrivelsen kan uddybes.</p>
    <p>Ordbogen bygger på nogle store, meget udbredte latinske leksika, der er blevet tilpasset
        danske studerendes behov. Øjensynlig blev den hurtigt populær; foruden førsteudgaven er der
        bevaret tryk fra 1514 og 1518. Alle tre udgaver blev trykt i udlandet, en følge af
        senmiddelalderens internationale uddannelsesmiljø, hvor ambitiøse studerende gerne læste ved
        flere universiteter. Sproget var overalt det samme, latin.</p>
    <p>Førsteudgaven af ordbogen udkom i Paris, hvor Christiern Pedersen studerede fra 1508 til
        1515. I den periode udfoldede han en imponerende litterær virksomhed på både latin og dansk.
        Det første tryk, vi kender fra hans hånd, er vokabulariet. I 1514 udgav han Saxos latinske
        Danmarkshistorie, som straks blev europæisk berømt og fik blivende betydning som det ældste
        komplette tekstvidne af værket. Et par måneder efter det prægtige bogværk udsendte han en
        bønnebog på dansk og senere samme år endnu et opbyggeligt dansk værk, om messen. Året efter
        kom hans omfangsrige prædikensamling på modersmålet, Jærtegnspostillen, foruden en
        kommenteret udgave af Peder Laales ordsprog.</p>
    <p>Bag alle disse udgivelser lå store ambitioner på fædrelandets og modersmålets vegne: Danmark
        skulle indtage sin plads i det kulturelle Europa, og det danske sprog skulle opdyrkes som
        litteratursprog. Dertil kom et ønske om at gøre kirkens centrale lærdomme letforståelige for
        hele den danske befolkning, også for det store flertal, der ikke beherskede de lærdes
        latin.</p>
    <p>Efter sin hjemkomst i 1516 fortsatte Christiern Pedersen sin indsats for dansk kultur. Han
        genindtog sin stilling som gejstlig ved domkirken i Lund og fandt tid til at oversætte Saxos
        Danmarkshistorie til dansk. Desuden indsamlede han materiale til at supplere og videreføre
        Saxos fremstilling. Ingen af delene blev trykt, og oversættelsen er gået tabt. Skæbnesvanger
        blev hans tilknytning til Christian II, som han fulgte i eksil 1526-1531. I den periode blev
        han lutheraner, og hans nye overbevisning gav stødet til flere danske publikationer,
        oversættelser af Det Nye Testamente og Salmernes Bog, foruden bearbejdelser af lutherske
        skrifter.</p>
    <p>Publikationsvirksomheden genoptog han efter at have slået sig ned i Malmø, hvor han ejede et
        bogtrykkeri 1533-1535. I løbet af det par år udgav han mangfoldige danske værker, som han
        selv havde oversat eller bearbejdet. Størst popularitet opnåede de to romanagtige krøniker
        om Karl Magnus eller Karl den Store og nationalhelten Holger Danske.</p>
    <p>Christiern Pedersen er den enkeltperson, der har haft størst indflydelse på den danske
        skriftsprogsnorm. I sine tidligste skrifter eksperimenterede han med en standardisering og
        forenkling af håndskriftsprogets ret kaotiske staveforhold. Fra 1515 lå principperne fast,
        og dem gennemførte han i sine talrige udgivelser, som allerede i 1530'erne blev normgivende.
        Det har de været siden - med forbavsende få justeringer.</p>
    <p>Christiern Pedersens ordbog er tidligere udgivet som faksimiletryk: Christiern Pedersen:
        Vocabularium ad usum dacorum ordine litterario cum eorum vulgari interpretatione (Paris
        1510), ved Inger Bom og Niels Haastrup, København 1973. Bogen indgår i serien Det 16.
        århundredes danske vokabularier.</p>
    <p>Studér Middelalder på Nettet udgiver Christiern Pedersens ordbog efter originaltrykket fra
        1510.</p>
</div>