<div>
    <h2>Persenober og Konstantianobis</h2>
    <h2>Litteraturhistorisk baggrund</h2>
    <p>Dronningen er forelsket i en fransk prins, som hun holder skjult på slottet! Det lyder som
        moderne ugebladsjournalistik. Men det kunne også være begyndelsen på et referat af historien
        om Konstantianobis og hendes udkårne Persenober. Fortællingen har været kendt og elsket i
        hele Europa gennem flere hundrede år. I dag kan den læses på nettet, sådan som den for 500
        år siden blev nedskrevet i håndskriftet <a href="/manuscript-descriptions/stockholm-k47">K 47</a>. </p>
    <ul>
        <li>
            <a href="#Indholdsoversigt">Indholdsoversigt</a>
        </li>
        <li>
            <a href="#Handlingsgang">Handlingsgang</a>
        </li>
        <li>
            <a href="#Personer">Personer</a>
        </li>
        <li>
            <a href="#Miljøer">Miljøer</a>
        </li>
        <li>
            <a href="#Fortæller">Fortæller</a>
        </li>
        <li>
            <a href="#Fremstillingsformer">Fremstillingsformer</a>
        </li>
        <li>
            <a href="#Versemål">Versemål: knittelvers</a>
        </li>
        <li>
            <a href="#Stil">Stil</a>
        </li>
        <li>
            <a href="#Sprog">Sprog</a>
        </li>
        <li>
            <a href="#Tema">Tema</a>
        </li>
        <li>
            <a href="#Ridderidealerne">Ridderidealerne</a>
        </li>
        <li>
            <a href="#europæiske">Den europæiske baggrund for <i>Persenober og
                    Konstantianobis</i>
            </a>
        </li>
        <li>
            <a href="#Høvisk">Høvisk litteratur</a>
        </li>
        <li>
            <a href="#Ridderromaner">Ridderromaner på dansk</a>
        </li>
        <li>
            <a href="#Overlevering">Overlevering</a>
        </li>
        <li>
            <a href="#K 47 og PK">K 47 og <i>Persenober og Konstantianobis</i>
            </a>
        </li>
        <li>
            <a href="#Litteratur">Litteratur om <i>Persenober og Konstantianobis</i>
            </a>
        </li>
        <li>
            <a href="#se-desuden">Se desuden
            </a>
        </li>
    </ul>
    <a name="Indholdsoversigt"/>
    <h2>Indholdsoversigt</h2>
    <ul>
        <li>Konstantianobis bliver regent <a href="/persenober-og-konstantianobis/1">vers 1-62</a>
        </li>
        <li>Konstantianobis søger en ægtefælle <a href="/persenober-og-konstantianobis/2">vers 63-120</a>
        </li>
        <li>Persenober føres til Konstantianobis <a href="/persenober-og-konstantianobis/3">vers 121-370</a>
        </li>
        <li>Persenober redder Frankrig <a href="/persenober-og-konstantianobis/4">vers 371-502</a>
        </li>
        <li>Persenober redder Frankrig for anden
        gang <a href="/persenober-og-konstantianobis/5">vers 503-628</a>
        </li>
        <li>Persenober forråder Konstantianobis <a href="/persenober-og-konstantianobis/6">vers
            629-834</a>
        </li>
        <li>Syv års adskillelse <a href="/persenober-og-konstantianobis/7">vers 835-906</a>
        </li>
        <li>Konstantianobis trues af
        hedninger <a href="/persenober-og-konstantianobis/8">vers 907-1158</a>
        </li>
        <li>Persenober vinder Konstantianobis <a href="/persenober-og-konstantianobis/9">vers
            1159-1585</a>
        </li>
        <li>Efterskrift <a href="/persenober-og-konstantianobis/10">vers 1586-1590</a>
        </li>
    </ul>
    <a name="Handlingsgang"/>
    <h2>Handlingsgang</h2>
    <p> Hovedhandlingen i <i>Persenober og Konstantianobis</i> er de to elskendes genvordigheder,
        før de endelig forenes i ægteskab. Historien følger først Konstantianobis. I mangel af
        sønner udpeger kongen af Konstantia sin yngste datter, den højt begavede og trolddomskyndige
        Konstantianobis, til sin efterfølger. En konge må landet dog have, og Konstantianobis finder
        frem til en passende ægtemand, Persenober, der er søstersøn af den franske konge. Ved magi
        ledes han til Konstantianobis, som tilbyder ham ægteskab på den betingelse, at de i et halvt
        år skal tilbringe nætterne sammen, men hemmeligt, i kyskhed, og uden at han må se hende. Han
        accepterer vilkårene. Deres specielle samliv afbrydes to gange, fordi Frankrig angribes af
        hedninger, og med Konstantianobis' hjælp drager Persenober tilbage og overvinder sit
        fædrelands fjender. Anden gang giver hans mor ham en ring, der kan gøre hans elskede synlig
        for ham. Trods sit løfte får han hende da at se, og hun bliver rasende over hans svig, som
        skal straffes med døden. Imidlertid får hendes søster Frago smuglet ham ud af landet. I syv
        år lever han som vanvittig i skovene, mens Konstantianobis sørger over ham. Da kræver en
        hedensk konge at få hende til ægte; ellers vil han ødelægge hendes land. Nødtvungent går hun
        ind på kravet og sender Frago til bejleren for at aftale brylluppet. På rejsen møder Frago
        Persenober, som hun helbreder for hans vanvid, og hun får Konstantianobis til at tilgive
        ham. Men inden de to elskende mødes, bliver han taget til fange af hedninger, og imens går
        bryllupsforberedelserne i gang. Det lykkes ham at komme fri, og under falsk navn deltager
        han i turneringerne op til brylluppet. Han besejrer alle og hugger højre arm af
        Konstantianobis' bejler. Da genkender Frago ham, og omsider kan de elskende mødes, nu i fuld
        offentlighed. Persenober vælges til konge, efter at hans ædle byrd og tapre bedrifter er
        blevet kendt. Historien ender lykkeligt med festligt bryllup. </p>
    <a name="Personer"/>
    <h2>Personer</h2>
    <p> Der er mange personer i <i>Persenober og Konstantianobis</i>, men kun tre er navngivne, og
        de omtales nærmere nedenfor. Resten er bipersoner uden individuelle træk. En del af dem
        hjælper hovedpersonerne, mens andre optræder som deres modstandere. I begge tilfælde er
        deres vigtigste funktion at bringe fortællingen videre. </p>
    <a name="Konstantianobis"/>
    <h3>Konstantianobis</h3>
    <p> Den indledende præsentation af Konstantianobis nævner som hendes væsentligste karaktertræk
        skønhed og intelligens. Hun er yngste datter af en mægtig, men sønneløs konge, der udser
        hende til sin efterfølger på grund af hendes uovertrufne klogskab. I den "sorte skolæ" lærer
        hun "konster" (<a href="/persenober-og-konstantianobis/1#23">vers 23-26</a>), dvs. trolddom, som hun siden gør god brug af (fx
        <a href="/persenober-og-konstantianobis/3#122">vers 122-126</a>). Da hun har efterfulgt sin far på tronen, kræver hendes
        rådgivere, at hun finder en ægtefælle, der kan blive konge. Dernæst er initiativet hendes.
        Ved hjælp af sine magiske kundskaber vælger hun Persenober som et passende parti: Han er af
        kongelig slægt, smuk og høvisk i sin fremtoning. Trods sin forelskelse sætter hun strenge
        betingelser for ægteskabet: et halvt års samliv i kyskhed, uden at han kan se hende (<a href="/persenober-og-konstantianobis/3#337">vers 337-360</a>). Foruden hans troskab sætter hun også hans tapperhed og evner
        som hærfører på prøve i den periode. Da han svigter sit løfte til hende, bryder hun sammen i
        vrede og sorg (vers <a href="/persenober-og-konstantianobis/6#767">767-778</a>). Dermed er hendes handlekraft knust. Knuget af
        sit tab overlader hun initiativet til andre og benytter ikke mere sin trolddomskunst. Hun
        reagerer opgivende, da hun og hendes rige trues af hedninger (<a href="/persenober-og-konstantianobis/8#917">vers 917-938</a>).
        Ved sin søsters indgriben bliver hun forsonet med Persenober og tilgiver ham. Straks blusser
        hendes forelskelse op (<a href="/persenober-og-konstantianobis/8#1107">vers 1107-1112</a>). Utålmodig har hun kun tanke for at
        blive forenet med sin elskede. </p>
    <a name="Persenober"/>
    <h3>Persenober</h3>
    <p> Persenober præsenteres som en mægtig junker, nært beslægtet med den franske konge. Han er
        ikke alene fornem, men også "fower" 'smuk' og "dygdelige", dvs. dygtig, tapper og hæderlig,
        moralsk uangribelig (<a href="/persenober-og-konstantianobis/2#115">vers 115</a>). I mange henseender lever han op til
        ridderidealet: Han går på jagt og sejler (bl.a. <a href="/persenober-og-konstantianobis/3#142">vers 142-148</a>), han kæmper
        dristigt og dygtigt (fx <a href="/persenober-og-konstantianobis/9#1316">vers 1316-1323</a>), optræder belevent i fornemt selskab
        (bl.a. <a href="/persenober-og-konstantianobis/8#1027">vers 1027-1048</a>), bevarer sin kyskhed trods alle fristelser (fx <a href="/persenober-og-konstantianobis/3#295">vers 295-302</a>) og tager fromt sit liv af Guds hånd (<a href="/persenober-og-konstantianobis/3#228">vers
            228-232</a>). Men initiativrig er han ikke, og længe lader han sig styre af kvinder. Han
        underkaster sig uden videre Konstantianobis' planer, indtil hans mor vækker hans tvivl og
        giver ham midler i hænde til at bryde aftalen med den elskede (<a href="/persenober-og-konstantianobis/6#669">vers 669-692</a>).
        Siden bliver det Konstantianobis' søster Frago, der bestemmer over hans liv. Hans
        eftergivenhed er motiveret dels af høflighed, dels af kærlighed, men udarter til svaghed i
        det øjeblik, han svigter sit løfte (<a href="/persenober-og-konstantianobis/6#747">vers 747-764</a>). Han angrer sit fald og
        soner sin skyld med syv års elendighed. Trods alle genvordigheder fastholder han sin
        kærlighed til Konstantianobis. Da det virkelig gælder, tager han endelig sagen i egen hånd
        og kæmper for at vinde sin brud. Hans ridderlige optræden både i turneringen og ved taflet
        beviser, at han er hende værdig. </p>
    <a name="Frago"/>
    <h3>Frago</h3>
    <p> Konstantianobis' søster Frago optræder først sent i fortællingen, nemlig efter Persenobers
        svig (<a href="/persenober-og-konstantianobis/6#806">vers 806</a>). Hun karakteriseres som "dygdelig", altså moralsk uangribelig
        (<a href="/persenober-og-konstantianobis/6#809">vers 809</a>), og da hun har erkendt Persenobers ædle egenskaber, beslutter
        hun at redde ham trods Konstantianobis' befaling. I denne sag er hun klogere end sin
        begavede søster, og det er hendes gentagne indgriben, der sikrer de to elskendes forening.
        Trods sin handlekraft vælger hun ikke selv sin ægtefælle, men lader sig glad bortgive til
        Persenobers kampfælle (<a href="/persenober-og-konstantianobis/9#1570">vers 1570-1581</a>). </p>
    <a name="Miljøer"/>
    <h2>Miljøer</h2>
    <p> Næsten hele fortællingen udspiller sig i kongelige kredse. Især skildres den ødsle pragt
        omkring Konstantianobis. Hendes skib er udstyret med guld, silke og ædelsten (bl.a. <a href="/persenober-og-konstantianobis/3#165">vers 165-184</a>), og på hendes slot er alt overdådigt: Borddækningen,
        belysningen, musikken, serveringen og sengeklæderne udgør en værdig ramme om et forfinet
        hofliv med komplicerede regler (<a href="/persenober-og-konstantianobis/3#213">vers 213-292</a>). Fuldt udfoldes disse høviske
        ritualer ved banketten efter ridderturneringen (<a href="/persenober-og-konstantianobis/9#1426">vers 1426-1503</a>), hvor selv
        det mere private samvær er præget af anstand og udsøgt høflighed. Persenobers liv ved det
        franske kongehof er baggrunden for, at han ubesværet opfylder kravene til høvisk optræden:
        Han omgås kultiveret med hoffets damer (fx <a href="/persenober-og-konstantianobis/3#331">vers 331-336</a>), ligesom han ivrigt
        dyrker de ridderlige idrætter jagt og sejlads (<a href="/persenober-og-konstantianobis/9#1199">vers 1199-1202</a>). Ved hoflivets
        ypperste manddomsudfoldelse, turneringen, udmærker han sig gentagne gange (<a href="/persenober-og-konstantianobis/9#1285">vers
            1285-1323</a>). </p>
    <p> I modsætning til det royale miljø omtales andre samfundsklasser yderst kortfattet.
        Sømandslivet nævnes som en upassende beskæftigelse for Persenober (<a href="/persenober-og-konstantianobis/7#848">vers
            848-852</a>), og den udstødte underklasse behandles endnu mere summarisk (<a href="/persenober-og-konstantianobis/7#891">vers 891-892</a>). Om beskaffenheden af det fangetårn, hvor Persenober spærres inde (<a href="/persenober-og-konstantianobis/9#1167">vers 1167-1232</a>), hører vi intet. </p>
    <p> Det er i mange henseender et eventyrunivers, der fremstilles i <i>Persenober og
            Konstantianobis</i>, fjernt fra middelalderens virkelighed. Her er fortryllede skibe og
        slotte med usynlige tjenere, her bliver en kongedatter, oven i købet den yngste, regent
        efter en langvarig uddannelse, hun vælger selv sin ægtefælle, og ægteskabet bygger på
        kærlighed. Slutningen overtrumfer senere tiders eventyr: Hovedpersonerne lever ikke bare
        lykkeligt til deres dages ende, efter døden bor de hos Gud i himmerig. </p>
    <a name="Fortæller"/>
    <h2>Fortæller</h2>
    <p> Straks i første vers af <i>Persenober og Konstantianobis</i> møder vi fortælleren som et
        anonymt <i>jeg</i>, og gennem hele beretningen indskyder han af og til sine kommentarer. Han
        forsikrer om sin troværdighed (fx <a href="/persenober-og-konstantianobis/1#56">vers 56</a>), henviser til, hvad der tidligere
        er meddelt (bl.a. <a href="/persenober-og-konstantianobis/9#1324">vers 1324</a>), vælger at udskyde stof (fx <a href="/persenober-og-konstantianobis/7#903">vers
            903</a>) og udreder, hvad der ville være sket, hvis ikke personerne havde handlet, som
        de gør (bl.a. <a href="/persenober-og-konstantianobis/6#744">vers 744-746</a>). Personernes indre liv er han fuldt bekendt med
        (fx <a href="/persenober-og-konstantianobis/3#314">vers 314</a>), selvom han ikke altid meddeler sin viden; ganske raffineret
        overlader han længe til læseren at gætte, hvordan det egentlig hænger sammen med Persenobers
        eventyrlige færd til det fortryllede slot (<a href="/persenober-og-konstantianobis/3#139">vers 139-302</a>). De gentagne
        henvendelser til læseren giver beretningen et præg af mundtlig fortælling (fx <a href="/persenober-og-konstantianobis/8#1092">vers 1092</a>), og med de direkte spørgsmål drages vi aktivt ind i historien (bl.a. <a href="/persenober-og-konstantianobis/3#275">vers 275</a>). </p>
    <a name="Fremstillingsformer"/>
    <h2>Fremstillingsformer</h2>
    <p> Fortælletempoet i <i>Persenober og Konstantianobis</i> er skiftende. De mange bredt
        skildrede situationer (fx <a href="/persenober-og-konstantianobis/8#955">vers 955-1016</a>) bindes sammen af kompakte referater
        (bl.a. <a href="/persenober-og-konstantianobis/1#25">vers 25-26</a>). Gennemgående er beretningen ret omstændelig, og næsten en
        tredjedel af teksten er direkte tale. De fleste replikker er relativt korte, på mellem et og
        syv vers (fx <a href="/persenober-og-konstantianobis/6#770">vers 770-772</a>). Som regel indledes den direkte tale med en
        anførende sætning, et inquit, fx "th<i>e</i>n jo<i>m</i>f<i>r</i>v swared ha<i>nu</i>m
        obenbaræ" (<a href="/persenober-og-konstantianobis/5#511">vers 511</a>). Især i dialoger kan inquit dog undværes (bl.a. <a href="/persenober-og-konstantianobis/3#309">vers 309-310</a>). Også tanker gengives i replikform (fx <a href="/persenober-og-konstantianobis/9#1461">vers
            1461-1463</a>). Indirekte tale bruges især til ganske korte udsagn (bl.a. <a href="/persenober-og-konstantianobis/5#509">vers 506</a>), men er ikke særlig hyppig. Enkelte steder glider indirekte tale over i
        replik (fx <a href="/persenober-og-konstantianobis/6#663">vers 663-668</a>), uden at funktionen af denne konstruktion er ganske
        klar. </p>
    <a name="Versemål"/>
    <h2>Versemål: knittelvers</h2>
    <p> Middelalderens poesi på dansk er skrevet i et versemål, der kaldes knittelvers. Ordet er
        ligesom verseformen importeret fra tysk. Dets første led betyder <i>knippel</i> og betegner
        her noget simpelt, knudret. I knittelverset er kun de trykstærke stavelser metrisk
        relevante, mens antallet af tryksvage stavelser varierer. Hvert vers har fire, sjældnere tre
        tryktoppe. Konstituerende for knitteldigtningen er enderimet, altså lydlig og/eller grafisk
        overensstemmelse mellem to versslutninger, regnet fra og med sidste trykstærke vokal. På
        dette punkt er tolerancen ret stor, eller anderledes udtrykt: Der er ikke helt få dårlige
        rim. Inden for knitteldigtningen forekommer forskellige rimstillinger. Enklest og hyppigst
        er parrimet, hvor to vers umiddelbart efter hinanden rimer (a-a). Formen kan varieres ved en
        vekslen mellem en- og tostavelsesrim, altså vers med mandlig henholdsvis kvindelig udgang.
        Mere kompliceret er krydsrimet, hvor fire vers bindes sammen ved, at første og tredje vers
        rimer ligesom andet og fjerde (a-b-a-b). I mere raffinerede krydsrim skiftes mellem mandlig
        og kvindelig udgang, ofte sådan, at vers med enstavelsesrim har fire tryktoppe, vers med
        tostavelsesrim tre. Helt op til seks vers kan rime indbyrdes i knitteldigtningen, idet
        første og andet vers rimer i lighed med fjerde og femte, mens tredje og sjette rimer og
        derved holder sammen på de seks vers (a-a-b-c-c-b). Efter sin brug i den kirkelige liturgi
        kaldes denne rimform ofte sekvensstrofen. Endelig findes enklere former for rimbrug, hvor
        nogle vers slet ikke indgår i rim, fx første og tredje vers i en gruppe på fire, hvis andet
        og fjerde vers rimer (x-a-y-a).</p>
    <a name="Stil"/>
    <h2>Stil</h2>
    <p> Stilen i <i>Persenober og Konstantianobis</i> er bestemt af digtets metriske ramme, som
        sætter snævre grænser for de sproglige udfoldelser. Eposet er formet i parrimende <a href="#Versemål">knittelvers</a>, der næsten gennemført har fire tryktoppe. Rimenes
        kvalitet er gennemgående god, og kun et par steder glipper rimet helt: Efter <a href="/persenober-og-konstantianobis/9#1247">vers
            1247</a> må der mangle et vers, og efterskriften slutter abrupt uden rimord til tekstens
        sidste vers. Også rimet "ledh" - "i gien" (<a href="/persenober-og-konstantianobis/9#1360">vers 1360-1361</a>) tyder på, at
        teksten er kommet i uorden. Ytringerne er altovervejende på et vers eller et verspar, altså
        to vers, der rimer. Kun sjældent er der disharmoni mellem ytring og metrum som <a href="/persenober-og-konstantianobis/3#188">vers 188-189</a>, hvor en helsætning omfatter to ikke-rimende vers. De korte ytringer
        afføder en enkel sætningsstruktur med relativt få ledsætninger; de fleste ledsætninger
        fylder et vers eller mindre. For at rimene kan falde på plads, er det undertiden nødvendigt
        med usædvanlige konstruktioner som "jet torn stort" i stedet for <i>et stort tårn</i> (<a href="/persenober-og-konstantianobis/3#214">vers 214</a>). Infinitiver er gode rimord, og derfor anvender teksten ofte
        modalomskrivninger i stil med "jen fattige swin hørde mon jech wæræ" 'en fattig svinehyrde
        monne jeg være' (<a href="/persenober-og-konstantianobis/3#319">vers 319</a>). Mange af rimordene og rimene optræder gentagne
        gange, og en del udtryk har karakter af formler, fx "m<i>edh</i> æræ" (bl.a. <a href="/persenober-og-konstantianobis/3#284">vers
            284</a>), "th<i>e</i>n edelæ mand" (bl.a. <a href="/persenober-og-konstantianobis/3#146">vers 146</a>) og tiltaletypen "myn
        kier<i>æ</i> jomf<i>r</i>v" (bl.a. <a href="/persenober-og-konstantianobis/3#309">vers 309</a>). Mange af disse stereotyper
        har som deres væsentligste funktion at understrege det høviske miljø med dets fornemme
        persongalleri og kultiverede omgangsformer. </p>
    <a name="Sprog"/>
    <h2>Sprog</h2>
    <p> Den sprogform, der præger <i>Persenober og Konstantianobis</i> i det stockholmske håndskrift
        K 47, svarer i alt væsentligt til det gængse sprog i håndskrifter fra omkring år 1500, se
        vejledningen <a href="/instructions#gammeldansk">Om at læse gammeldansk</a>. Enkelte stavemåder er specifikt jyske,
        fx det meget almindelige "jen" <i>en</i> og ø'et i "løste" <i>læste</i> (<a href="/persenober-og-konstantianobis/2#104">vers
            104</a>). </p>
    <a name="Tema"/>
    <h2>Tema</h2>
    <p> Hovedtemaet i <i>Persenober og Konstantianobis</i> er kærligheden mellem mand og kvinde, som
        den udvikler sig fra den første gensidige betagelse gennem prøvelse, svigt, adskillelse og
        forsoning frem til den endelige forening i ægteskabet. Undervejs ændres relationen mellem de
        to parter. Til at begynde med har kvinden overtaget, og manden underkaster sig hendes
        skrappe betingelser. Han gør oprør og straffes af den krænkede kvinde. Begge lider de under
        den langvarige adskillelse, men ved den forberedes også deres forening: Han soner sin skyld,
        og hun bliver i stand til at tilgive ham. Derefter forholder hun sig passivt, om end
        utålmodigt afventende, mens han målrettet kæmper for at besejre mulige rivaler. Da dette
        gængse mønster er etableret, kan de indgå ægteskab. I kærlighedsforviklingerne og
        kønsrelationerne realiseres det kristne grunddrama: Den oprindelige uskyldstilstand i
        harmoni brydes af syndens oprør, som straffes og sones, hvorefter tilgivelsen muliggør den
        fulde realisation af kærligheden. Kun i de første faser har magien hjemme, mens lidelsen og
        lidenskaben må gennemleves uden snilde kneb. </p>
    <a name="Ridderidealerne"/>
    <h2>Ridderidealerne</h2>
    <p> I <i>Persenober og Konstantianobis</i> repræsenteres ridderidealerne i vidt omfang af
        Persenober. Den nødvendige forudsætning for en ridderlig løbebane er en fornem afstamning,
        gerne i en rig slægt. Derefter følger opdragelsen ved et hof. Færdighederne i kamp,
        ridderskabets centrale opgave, omfatter både tvekamp og ledelsen af en hel hær. Mod sine
        overvundne modstandere er ridderen grum, når de fortjener straf, højmodig, når han står over
        for en ædel ridder, der er hans venskab værdig. Over for sine mænd er han gavmild. </p>
    <p> Krigerens barske adfærd afbalanceres af høflig hensynsfuldhed over for de fornemme kvinder.
        Blandt dem indtager den elskede naturligvis en helt særlig rolle. Det er for at vinde hendes
        gunst, ridderen kæmper, og han skylder hende betingelsesløs lydighed. Det krav kan
        Persenober ikke leve op til. Derfor forstødes han, både fra Konstantianobis og fra hele det
        ridderlige miljø. Først efter mange års lidelser og en række turneringssejre er han værdig
        til at indgå ægteskab med hende (<a href="/persenober-og-konstantianobis/9#1402">vers 1402-1409</a>). Kongeværdigheden fortjener
        han, fordi han ikke alene har kæmpet for at vinde sin dame, men også for kristendommen ved
        at undertvinge hedninger. Det er karakteristisk, at de to motiver glider over i hinanden, da
        der skal argumenteres for valget af Persenober som konge (<a href="/persenober-og-konstantianobis/9#1514">vers 1514-1539</a>). </p>
    <a name="europæiske"/>
    <h2>Den europæiske baggrund for <i>Persenober og Konstantianobis</i>
    </h2>
    <p> Den danske <i>Persenober og Konstantianobis</i> er ikke noget nationalt produkt. Værket er
        ét element i et vidtforgrenet net af oversættelser og bearbejdelser af en fransk roman fra
        1100-tallet, <a href="http://hridigital.shef.ac.uk/partonopeus">
            <i>Parténopeus de
                Blois </i>
        </a>. Noget direkte forlæg for den danske tekst kendes ikke. På en række
        punkter minder den om en islandsk prosagengivelse af Partenopeus-fortællingen, <i>Partalopa
            saga</i>. Det har ført til teorien om, at de begge skulle bygge på en gammelnorsk
        oversættelse af den franske roman. Imidlertid er der ikke bevaret andre nordiske gengivelser
        af teksten end den danske og den islandske, og lighederne mellem dem opvejes af betydelige
        forskelle. </p>
    <p> Da vi ikke kender forlægget for den danske <i>Persenober og Konstantianobis</i>, kan det
        ikke afgøres, i hvilket omfang der er tale om en bearbejdelse eller en oversættelse.
        Ophavsmanden til det danske værk er ukendt, og de teorier, der har været fremsat om hans
        eller hendes identitet, er spekulationer. Om tilblivelsestidspunktet er vi bedre
        underrettet: I efterskriften dateres digtet til 1484 (<a href="/persenober-og-konstantianobis/10#1589">vers 1589-1590</a>), hvad
        der ikke er grund til at betvivle. Teksten i håndskriftet K 47 fra ca. 1500, som er den
        ældste bevarede, er utvivlsomt en afskrift. </p>
    <a name="Høvisk"/>
    <h2>Høvisk litteratur</h2>
    <p> Som høvisk betegner man den litteratur, der blev skrevet ved og for de europæiske
        fyrstehoffer i 1100-tallet og de følgende århundreder. Ordet <i>høvisk</i> er indlånt fra
        nedertysk og er afledt af <i>hof</i>; oprindelig betegner det, hvad der er passende ved
        hoffet, ganske ligesom <i>høflig</i>. I sit udspring er det altså en aristokratisk
        litteratur, der ikke bare skulle underholde, men også skabe forbilleder for overklassens
        mænd og kvinder. Den har sine rødder i den sydfranske troubadourdigtning med dens ophøjede
        kvindebillede og opfattelse af kærligheden som altomfattende, eksklusiv og gerne rent
        åndelig passion. Til kærlighedslyrikken kom snart episke digte og hele lærebøger i høvisk
        adfærd. Stoffet til de høviske fortællinger er hentet fra mange kilder, både den antikke
        litteratur og de mundtligt overleverede heltesagn fra store dele af Europa. I ridderkulturen
        blev den høviske litteratur et vigtigt element. Riddervæsenet opstod i 1100-tallet, da
        kirken fastlagde ceremonielle og etiske rammer for aristokratiets specielle livsstil; ved at
        idealisere og kultivere krigeroverklassen søgte kirken at tæmme dens voldsudøvelse, så at
        den blev underlagt kristendommens krav om næstekærlighed. </p>
    <p> Efter de bevarede kilder at dømme blev den høviske litteratur først gengivet på dansk meget
        sent, nemlig fra midten af 1400-tallet. I de dansksprogede værker, vi kender, er det
        aristokratiske præg temmelig afsvækket. Skridtet til folkelig underholdning er ikke langt. </p>
    <a name="Ridderromaner"/>
    <h2>Ridderromaner på dansk</h2>
    <p> Den episke ridderdigtning blev udbredt over hele Vesteuropa og nåede også til Danmark. Fra
        middelalderen kendes en lille gruppe dansksprogede værker. Den lange prosafortælling om Karl
        Magnus eller Karl den Store er overleveret i et håndskrift fra 1480 og blev siden trykt
        adskillige gange. Helt op i 1800-tallet var værket folkelæsning. Standardudgaven er <i>Karl
            Magnus' Krønike</i> udgivet for <a href="http://www.ujds.dk">Universitets-Jubilæets
            danske Samfund</a> af Poul Lindegård Hjorth, 1960. </p>
    <p> De øvrige danske ridderfortællinger fra middelalderen er alle på vers. I håndskriftet K 4 er
        en enkelt, <i>Ivan Løveridder</i>, overleveret (udgivet i <i>Romantisk Digtning fra
            Middelalderen</i>, ved C.J. Brandt, bind 2, 1870, s. 129-288). Sammen med de øvrige fem
        gamle versromaner indgår værket i håndskriftet <a href="/manuscript-descriptions/stockholm-k47">K 47</a>, som i sin helhed er
        udgivet af Studér Middelalder på Nettet. I manuskriptets rækkefølge er det: </p>
    <ul>
        <li>Ivan Løveridder</li>
        <li>Hertug Frederik af Normandi</li>
        <li>Dværgekongen Laurin</li>
        <li>Persenober og Konstantianobis</li>
        <li>Den kyske dronning</li>
        <li>Flores og Blanseflor</li>
    </ul>
    <a name="Overlevering"/>
    <h2>Overlevering</h2>
    <p> Den tidligst kendte tekst af den danske <i>Persenober og Konstantianobis</i> findes i
        stockholmhåndskriftet <a href="/manuscript-descriptions/stockholm-k47">K 47</a> fra ca. 1500. Sjuskefejl i teksten tyder afgjort
        på, at der er tale om en afskrift. Det underbygges af, at den ældste bevarede trykte udgave
        fra 1572 har læsemåder, som efter al sandsynlighed er oprindelige og går tilbage til et
        fælles forlæg for K 47 og trykkene. Blandt disse passager er den mest iøjnefaldende et helt
        vers, der mangler i K 47, men dårligt kan undværes, fordi det indeholder rimordet til <a href="/persenober-og-konstantianobis/9#1247">vers 1247</a>). Også efterskriften er mere komplet og afrundet i 1572-udgaven
        end i K 47. I en tilføjelse til efterskriften fra 1572 nævnes den første trykte udgave, som
        angives at være udkommet i 1560. Endnu et tryk er overleveret fra 1500-tallet, men
        titelbladet er tabt, og det kan ikke dateres præcist. Fra 1600-tallet kendes ingen udgaver,
        men sandsynligvis er værket blevet genoptrykt i dette århundrede; i hvert fald er der
        bevaret et tryk fra år 1700. Tekstens karakter og overleveringshistorie har sikret den en
        plads blandt de danske folkebøger, dvs. de gamle romaner, der blev læst af den brede
        befolkning igennem et par århundreder. </p>
    <a name="K 47 og PK"/>
    <h2>K 47 og <i>Persenober og Konstantianobis</i>
    </h2>
    <p> I håndskriftet <a href="/manuscript-descriptions/stockholm-k47">K 47</a> i <a href="http://www.kb.se">Kungliga biblioteket i
            Stockholm</a> står <i>Persenober og Konstantianobis</i> midt blandt nært beslægtede
        tekster. Håndskriftets seks værker tilhører alle <a href="#Høvisk">den høviske
            litteratur</a>. I det episke <a href="#Versemål">knitteldigts</a> form hylder de <a href="#Ridderidealerne">ridderskabets idealer</a>. Deres rækkefølge er antagelig
        tematisk bestemt: I de tre første tekster står riddernes kampe mere centralt end i de tre
        sidste, hvor kærligheden er det altdominerende tema. Denne sidste afdeling indledes af
            <i>Persenober og Konstantianobis</i>. </p>
    <a name="Litteratur"/>
    <h2>Litteratur om <i>Persenober og Konstantianobis</i>
    </h2>
    <p>
        <i>Persenober og Konstantianobis</i> omtales ligesom høvisk litteratur i alle større danske
        litteraturhistorier og i opslagsværker om middelalderen: <ul>
            <li>Carl S. Petersen og Vilhelm Andersen: <i>Illustreret dansk Litteraturhistorie</i>
                bind 1, 1929, s. 119-122.</li>
            <li>Oluf Friis: <i>Den danske Litteraturs Historie </i>bind 1, 1945, s. 184-188.</li>
            <li>Gustav Albeck i <i>Kulturhistorisk leksikon for nordisk middelalder</i> bind 13,
                1968, sp. 197-198.</li>
            <li>Søren Kaspersen, Sigurd Kværndrup, Lars Lönnroth og Thorkil Damsgaard Olsen:
                    <i>Dansk litteraturhistorie</i> bind 1, 1984, s. 467-475.</li>
            <li>Pil Dahlerup: <i>Dansk litteratur: Middelalder. 2. Verdslig litteratur</i>, 1998, s.
                247-274.</li>
            <li>Britta Olrik Frederiksen: "Ridderromaner", i: <i>Levende ord &amp; lysende billeder.
                    Den middelalderlige bogkultur i Danmark: Katalog</i>, 1999, s. 48-49.</li>
        </ul> Specielt om <i>Persenober og Konstantianobis</i> findes følgende: <ul>
            <li>
                <i>Romantisk Digtning fra Middelalderen</i>, ved C.J. Brandt, bind 2, 1870, s.
                35-86. Udgave af teksten efter Stockholm K 47.</li>
            <li>A. Trampe Bödtker: <i>Parténopeus de Blois. étude comparative des versions
                    islandaise et danoise</i> (Videnskabs-Selskabets Skrifter. II. Hist.-filos. Kl.
                1904 No. 3), Christiania 1904.</li>
            <li>
                <i>Danske Folkebøger fra 16. og 17. Aarhundrede</i>, ved J.P. Jacobsen, Jørgen Olrik
                og R. Paulli, bind 6, 1925. Udgave af teksten efter Stockholm K 47 s. 149-207,
                indledning til Érket s. XXVII-LXIII, tekstkritik (herunder sammenligning med
                trykkene fra 1572 og 1700) s. 388-416, kommentarer s. 416-448 og bibliografi s.
                511-513. Supplement til tekstkritikken i bind 13, 1936, s. 133-134.</li>
        </ul>
    </p>
    <h2 name="sen-tilf">Se desuden</h2>
    <ul>
        <li>
            <a href="/files/word-frequencies/persenober-og-konstantianobis.pdf">Frekvensliste</a>
        </li>
        <li>
            <a href="/files/additions/persenober-og-konstantianobis-sen-tilf.pdf">Senere tilføjelser til
            manuskriptet</a>
        </li>
    </ul>
</div>