<div>
    <h2>Skånske Lov</h2>
    <h2>Kulturhistorisk baggrund</h2>
    <p>Danmark var i middelalderen opdelt i tre større lovområder, hver med sin samling af
        retsoptegnelser, såkaldte landskabslove: <a href="http://middelaldertekster.dk/jyske-lov/1">Jyske Lov</a> dækkede Jylland og Fyn, <a href="http://middelaldertekster.dk/valdemars-lov/1">Valdemars Lov</a> og <a href="http://middelaldertekster.dk/eriks-lov/1">Eriks Lov</a> Sjælland og øerne, og
        Skånske Lov var gældende i Skåne, Halland, Blekinge og Bornholm. Lige som de to sjællandske
        love er Skånske Lov en samling retsoptegnelser uden kongelig bekræftelse, mens <a href="http://middelaldertekster.dk/jyske-lov/1">Jyske Lov</a> udmærker sig ved at have
        modtaget kongelig konfirmation i den kendte <a href="http://middelaldertekster.dk/fortalen-til-jyske-lov/1">fortale</a>
    </p>
    <p>De danske landskabslove ligner hinanden meget i indhold. De forhold der til alle tider har
        opstået konflikter om, arv, tilskadekomst, ejendomsret, har en stor plads i samtlige love.
        Men i stedet for at en abstrakt lovgivning med generelle retningslinjer består
        landskabslovene af bestemmelser der tager udgangspunkt i meget konkrete begivenheder. I
        Skånske Lov kan man således læse hvad straffen skulle gøre hvis en mand i slagsmål <a href="http://middelaldertekster.dk/skaanske-lov/93">mistede sin næse</a>, 
         og hvordan man skulle forholde sig hvis <a href="http://middelaldertekster.dk/skaanske-lov/199">bier</a> fløj i en anden mands hus. </p>
    <p>Skånske Lov har i den filologiske forskning ofte påkaldt sig særlig interesse, fordi man i
        denne tekst finder en lang række meget gamle sprogfænomener og former, der i andre
        gammeldanske tekster er forsvundet.</p>
    <p>Skånske Lov er tidligere udgivet i storværket <em>Danmarks gamle Landskabslove med
            Kirkelovene</em> I-VIII, ved Johs. Brøndum-Nielsen, Svend Aakjær, Erik Kroman, Peter
        Skautrup m.fl., 1933-1961. Valdemars Lov er udgivet af Johs. Brøndum-Nielsen og Erik Kroman
        i bind 1. Desuden findes en moderne gengivelse i <i>Danmarks gamle Love paa Nutidsdansk</i>
        I-III, ved Erik Kroman under medvirken af Stig Iuul, 1945-1948.</p>
</div>