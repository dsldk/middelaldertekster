<div>
    <h2>Håndskriftsbeskrivelse</h2>
    <p>Håndskriftet NkS 606,80 befinder sig i Det Kongelige Bibliotek i
København. Det stammer fra den sidste halvdel af 1400-tallet og består
nu af 138 blade, der måler ca. 10 x 14,5 cm; der er gennemsnitlig 21
linjer på hver side. Bladene er beskrevet på både forsiden
(recto-siden, forkortet r) og bagsiden (verso-siden, forkortet v);
enkelte af de sidste blade er klippet itu, og før sidste blad er to
blade skåret væk.</p>
    <p>Det er et beskedent håndskrift, hvor kun enkelte bogstaver er
udsmykkede med rødt blæk; kapitelnumre skrives ligeledes med rødt, og
versaler (store begyndelsenbogstaver) og rubriktegn (¶) er
gennemstregede med rødt blæk. Dette er gjort for at lette overblikket
for læseren. Der er ingen illustrationer, og det er den samme
skriverhånd gennem hele håndskriftet.</p>
    <p>Der er spor af arksignaturer på bladene 64r, 80r, 96r, 112r, og
127r, hvor der står hhv. 5, 6, 7, 8 og 9. En senere bladnummerering
(foliering) er anført øverst til venstre på recto-siderne, men den har
to blade 121; det egentlige blad 122 er derfor siden blevet noteret
som 121a, og Studér Middelalder på Nettets foliering afviger således
fra og med 122 med +1.</p>
    <p>Det middelalderlige bind er af brunt læder med rester af to spænder
af messing. Håndskriftet er restaureret og ryggen fornyet i 1981.</p>
    <p>Håndskriftet indeholder overvejende lovtekster, hvoraf den største
er Valdemars sjællandske lov. Blad 98v-130r, den sidste tekst i
håndskriftet, er det historiske værk Rydårbogen.</p>
    <p>Håndskriftets senere historie ved vi ikke meget om; nogle ejere har
skrevet deres navne i bogen, fx har en Klevenfeldt noteres sit navn
nederst på blad 1r. De mange tilskrifter i margen i Rydårbog-afsnittet
tyder på flittig brug af netop denne tekst.</p>
    <p>Ved at klikke på NKS 606, 80 i menusøjlen til venstre kommer man
til Rydårbogen i dette håndskrift.</p>"

</div>