<div>
    <h2>Skriververs (Thott): Dedikation</h2>
    <h2>Indledning</h2>
    <p>Skriververset i håndskriftet Thott 584, 8° adskiller sig på flere måder fra det korte vers i
            <a href="http://middelaldertekster.dk/skriververs-koeln/1">kølnerhåndskriftet</a>. Det
        er opsat på vers og betragteligt længere -- 12 linjer. Det er også yngre; formentlig fra ca.
        1450. Og mens det er uklart hvem der taler i kølnerverset og hvem kvinden er, han vil ære,
        er der ingen tvivl om hvem hovedpersonen er i dedikationsverset, han nævnes ved navn: Iver
        Kræmmer, og tilmed hans adresse fremgår: "han bor i Mads Jensens hus", desværre siges det
        ikke i hvilken by, denne Iver er bosat; det vil skriveren ikke "rettere mærke", dvs. nærmere
        udpege. Det er også en overflødig information i en dedikation, der -- efter sit indhold at
        dømme -- næppe har skullet ses af mange andre end Iver selv og hans drikkebrødre. At
        forholdet til det andet køn er mindre høvisk i dette vers end i kølnerverset, fremgår
        eksplicit: "han åbner piger særke". Men heller ikke det vil skriveren komme nærmere ind på,
        bedyrer han, men han kan ikke vare sig for alligevel at nævne at ikke én, men flere piger
        har aflagt aftenbesøg hos Iver. Peter Skautrup, der citerer digtet i <i>Det Danske Sprogs
            Historie</i> (1944-1970), bd. 2, s. 65 f., har udlagt skriverens forbehold i vers 9-10
        lidt anderledes. Han mener at udsagnet "derom kan jeg ikke skrive mere nu / som jeg gerne
        ville" afspejler at skriveren har manglet evner til at beskrive Ivers og pigernes
        aktiviteter: "her fandtes et ordforråd, som sjældent blev betroet papiret". Vi kan
        naturligvis ikke vide præcis hvilke bevæggrunde der ligger bag udeladelsen, men vi kan hæfte
        os ved at skriverversets frivole karakter er usædvanlig i dansk middelalder. Men det skal
        også påpeges at paralleller findes, navnlig i de såkaldte <i>Dyrerim</i> og i visse af
        ordsprogene i <a href="http://middelaldertekster.dk/peder-laale-ordsprog-1506/1">Peder Låles
            samling</a>
    </p>
</div>