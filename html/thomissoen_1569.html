<div>
    <h2>Om Den danske Psalmebog 1569</h2>
    <p class="byline">Af Bjarke Moe og Marita Akhøj Nielsen</p>
    <h4 id="toc">Indhold</h4>
    <ul style="list-style: none;">
        <li>
            <a href="#kort-om"> Kort om Den danske Psalmebog</a>
        </li>
        <li>
            <a href="#teologisk-baggrund"> Den teologiske baggrund</a>
        </li>
        <li>
            <a href="#liturgihistorisk-baggrund"> Den liturgihistoriske baggrund</a>
        </li>
        <li>
            <a href="thomissoens-messe"> Thomissøns messeordning</a>
        </li>
        <li>
            <a href="#indplacering"> Indplacering blandt andre salme- og messebøger</a>
        </li>
        <li>
            <a href="#rolle"> Værkets liturgi- og kirkehistoriske rolle</a>
        </li>
        <li>
            <a href="#indhold"> Værkets indhold</a>
        </li>
        <ul style="list-style:none;">
            <li>
                <a href="#oversigt"> Oversigt</a>
            </li>
            <li>
                <a href="#titel"> Titlen</a>
            </li>
            <li>
                <a href="#kalender"> Kalendariet</a>
            </li>
            <li>
                <a href="#fortaler"> Fortalerne </a>
            </li>
            <li>
                <a href="#ordning"> Ordningen af salmerne</a>
            </li>
            <li>
                <a href="#registre"> Registrene</a>
            </li>
            <li>
                <a href="#digt"> Anders Sørensen Vedels æredigt</a>
            </li>
            <li>
                <a href="#bogtryk-efterskrift"> Bogtrykkerens efterskrift og kolofon</a>
            </li>
            <li>
                <a href="#illustrationer"> Illustrationerne</a>
            </li>
            <li>
                <a href="#noder"> Noderne</a>
            </li>
            <li>
                <a href="#musik"> Musikken</a>
            </li>
            <li>
                <a href="#tekster"> Teksterne</a>
            </li>
            <li>
                <a href="#indledninger"> Indledningerne</a>
            </li>
            <li>
                <a href="#sammenfatning"> Sammenfattende om teksterne</a>
            </li>
        </ul>
        <li>
            <a href="#betydning"> Værkets betydning</a>
        </li>
        <li>
            <a href="#netudgave"> Netudgaven</a>
        </li>
        <li>
            <a href="#litteratur"> Litteratur</a>
        </li>
    </ul>
    <h3 id="kort-om" href="#toc">Kort om Den danske Psalmebog</h3>
    <p>I 1569 fik Danmark-Norge sin første kongeligt autoriserede salmebog. "Thomissøns
        salmebog" kaldes den gerne, efter udgiveren Hans Thomissøn (1532-1573), som var
        sognepræst ved Vor Frue Kirke i København og provst over Smørum og Sokkelund Herred. Den
        smukt trykte bog på over 800 sider samler reformationstidens danske salmesang i node og
        tekst. Der ligger mange års arbejde bag salmebogen, som indeholder 268 salmer med 216
        melodier. Dem har Thomissøn indsamlet fra de ældre tryk og fra levende brug i de menigheder,
        han kendte til. Hvor der var flere versioner af en salme, har han sammenlignet dem og valgt
        den, han fandt bedst, og endelig har han redigeret stoffet omhyggeligt. Hans værk er den
        første danske salmebog, der konsekvent gengiver salmerne som en enhed af musik og ord.</p>
    <p>Thomissøns indsats blev værdsat: Kort efter udgivelsen påbød kongen, at alle sognekirker i
        hans rige skulle anskaffe bogen, der skulle lænkes til degnens stol i kirken. Som den eneste
        tilladte salmebog skulle den bruges i kirker, skoler og hjem, og den bestemmelse gjaldt
        principielt i mere end hundrede år. Siden blev en stor del af salmerne optaget i de nyere
        salmebøger, undertiden kraftigt omarbejdet, men ikke sjældent genopdaget og ført tilbage til
        formen fra 1569. Også i den nyeste officielle danske salmebog findes en kerne på ca. 50
        salmer fra Thomissøns værk. Derfor kan dens betydning for den dansk-norske salmesang ikke
        overvurderes, og den har gennem århundreder sat et markant præg på befolkningens
        livsopfattelse.</p>
    <h3 id="teologisk-baggrund" href="#toc">Den teologiske baggrund</h3>
    <p>På en prominent plads i sin salmebog ($blad c 5v/$-c 6v) har Thomissøn valgt at bringe Martin
        Luthers fortale til Johann Walters <em>Geystliche gesangk buchleyn</em> (Wittenberg 1524).
        Fortalen fastslår som en almindelig kendt sandhed, at "det er gaat oc Gud behageligt at
        siunge Aandelige Loffsang". I Det gamle Testamente er der nemlig adskillige eksempler
        på, at høj og lav gerne lovpriste Gud med sang og musik, og det fortsatte i de kristne
        menigheder. Paulus har ligefrem befalet at synge åndelige viser og salmer "faar Herren
        aff hiertit" for at realisere Guds ord og den kristne lære. Det er stadig sådan, at Gud
        ved sin frelse gør de kristne så glade, at de ikke kan andet end at synge og tale derom, så
        andre også hører og modtager budskabet. Hvis man ikke vil tale og synge om frelsen, er det
        et tegn på, at man ikke tror ($blad c 5v/$-c 6r).</p>
    <p>Musikken skulle altså have en praktisk anvendelse i forkyndelsen. Sang var et effektivt
        middel til at udbrede evangeliet ved siden af prædikener og læsninger, ligesom musik
        spillede en vigtig rolle i lovprisningen af Gud. For Luther var musikken desuden et middel i
        reformationskampene: "Derfor haffuer ieg [...] set nogle Aandelige Viser [for] At det
        hellige Euangelium [...] kunde end oc saaledis komme paa Foden igen/ brugis/ fordis/ fremmis
        oc beuaris"($blad c 6r/$). Også moralsk har salmesangen en vigtig funktion: Den skal
        erstatte de uanstændige "Boleuiser" ('horeviser'), som ungdommen ynder, med
        gudfrygtig sang, der kan hjælpe dem til frelse ($blad c 6r/$).</p>
    <p>Luthers fortale stammede oprindelig fra en samling flerstemmige salmeudsættelser, og det er
        baggrunden for hans ønske om, "at disse Sang kunde end oc settis oc siungis paa fire
        stemmer". Thomissøn beholdt denne formulering, selvom melodierne i salmebogen kun
        gengives enstemmigt. Rent faktisk oversatte Thomissøn – i modsætning til sine danske
        forgængere – forordet ordret. Øjensynlig har han ikke ønsket at forholde sig frit til
        Luthers lære, sådan som tidligere generationer havde gjort. Tværtimod gav han den
        wittenbergske teologi en normativ karakter (Balslev-Clausen 2004).</p>
    <p>I sin egen fortale ($blad c 7r/$-d 4v) uddyber Thomissøn det lutherske syn på salmesang. Hans
        udgangspunkt er Paulus' opfordring til menigheden i Kolossæ om at lade Kristi ord få
        fremgang bl.a. ved at synge salmer for Gud (Kolosserbrevet 3, 16-17). I sin udlægning af
        teksten fremhæver han, at Guds ord skal forkyndes dagligt, ikke bare i kirken, men også
        hjemme, og det skal ske med forstand og engagement. Salmesang er ikke den ringeste måde at
        styrke troen på, for</p>
    <blockquote>Guds ord er i sig selff den allerliffligste Musica/ som giffuer trøst oc liff mit i dødsens
        nød/ oc rettelige kand fryde hiertet: Men naar der kommer en sød oc lifflige sang oc Melodie
        der til (som er ocsaa Guds synderlig gaffue) da faar denne Sang en ny krafft/ oc gaar dybere
        ind i hiertet/ saa at Texten/ som er saa gaat som Sangens Siel/ rører hiertet meer/ oc
        glemmis icke lettelig ($blad c 8r/$).</blockquote>
    <p>Derfor har Helligånden også betjent sig af rim og vers i de bibelske salmer og lovsange,
        ligesom de kristne menigheder har gjort det fra den ældste tid. Der blev digtet og brugt
        mange dejlige kristne salmer, indtil sangen i 600-tallet fik overhånd og forhindrede
        prædikenen; oven i købet blev det latinske sprog påtvunget folk, som ikke forstod det ($blad
        c 8r/$-d 2r). Det udvendige skråleri blev ligefrem et djævelsk afguderi, indtil Gud ved
        Morten Luther begyndte at åbenbare sit rene evangelium og "at lade ved hannem dictis
        skøne tydske Psalmer oc Aandelige Viser". Flere andre gudfrygtige mænd har gjort det
        samme, både i Tyskland og i Danmark, for at "Guds børn kunde bekiende/ loffue oc prise
        Gud met Psalmer paa deris egit maal/ som de forstaa" ($blad d 2r/$).</p>
    <p>Salmesangen på modersmålet er altså teologisk velbegrundet, og i den følgende gennemgang af
        de hidtidige danske lutherske salmebøger fremhæver Thomissøn da også den opbyggelige hensigt
        med det kirkemusikalske arbejde, som også han engagerede sig i.</p>
    <h3 id="liturgihistorisk-baggrund">Den liturgihistoriske baggrund</h3>
    <p>De prædikanter, der kæmpede for at gennemføre Luthers reformation i Danmark, måtte meget
        tidligt i deres virke skabe en evangelisk gudstjeneste. For dem var det naturlige
        udgangspunkt den katolske kirkes messe, som de var dybt fortrolige med – ligesom hele den
        øvrige befolkning var det. Store dele af messen var fuldt acceptable også for lutheranere,
        men den måtte nødvendigvis ændres på de punkter, Luther havde kritiseret som decideret
        ubibelske.</p>
    <p>Det var først og fremmest nadverritualet, der skulle reformeres. I datidens gængse katolske
        opfattelse var nadveren et offer, som præsten frembar til Gud for at formilde ham, ganske
        som Jesus havde gjort ved sin død på korset. Den store betydning, der på den måde blev
        tillagt præstens handling, stred afgørende imod Luthers overbevisning om, at mennesket ikke
        kan gøre sig fortjent til frelsen. Mennesket er så gennemsyret af synd, at kun Guds nåde kan
        frelse en, hvis man tror på hans tilgivelse. Ved sin død på korset overtog Jesus menneskets
        synd og åbnede dermed vejen til Guds kærlighed. Den begivenhed skal nadveren aktualisere, så
        de kristne oplever fællesskabet med Gud og med hinanden.</p>
    <p>Luthers kritik af den katolske kirkes fokus på gejstligheden som formidler mellem Gud og den
        troende havde videre konsekvenser. Efter hans opfattelse kan principielt alle lære Gud at
        kende gennem hans ord i Bibelen, som selvfølgelig skal oversættes til et sprog, alle kan
        forstå. Nu er bibelteksten ikke alle vegne klart gennemskuelig, og den kan forekomme fjern
        fra en senere tid. Derfor er der brug for, at veluddannede prædikanter forklarer
        bibelteksten og viser dens aktualitet. Men prædikantens rolle er beskeden, og hele
        menigheden skal tage aktivt del i gudstjenesten. Af praktiske grunde må man sætte nogle
        rammer, så det ikke ender i kaos. Menighedssangen er Luthers svar på disse fordringer.</p>
    <p>Luther udarbejdede selv forskrifter for gudstjenesten i <em>Formula Missae</em> (1523) og
            <em>Deutsche Messe</em> (1526), og sammen med en kreds af ligesindede skrev han
        adskillige salmer. Med dem som udgangspunkt udkom der en række messehåndbøger og salmebøger
        forskellige steder i Tyskland. De blev forbilleder for de danske prædikanters arbejde med at
        udforme en evangelisk dansk gudstjeneste med menighedssang som et centralt element.</p>
    <p>De ældste bevarede danske kilder stammer fra sidste del af 1520'rne. Som en følge af
        menighedssangens centrale position er der en glidende overgang mellem salmebøger og
        beskrivelser af gudstjenesten, gerne betegnet som messebøger. Messebøgerne indeholder ud
        over forskrifterne for gudstjenesten også salmer, og salmebøgerne har ikke kun
        menighedssange, men også en beskrivelse af gudstjenestens forløb. Bedst kender vi
        gudstjenesten i Malmø, som var centrum for reformationen i det østlige Danmark og er
        beskrevet i flere bevarede kilder.</p>
    <h3 id="thomissoens-messe">Thomissøns messeordning</h3>
    <p>Strukturen i den danske evangeliske gudstjeneste lå i store træk fast allerede inden 1530. De
        fleste hovedelementer er videreført fra den katolske messe med lokale variationer. I 1537
        underskrev kongen en ordning for den nye statskirke, den såkaldte kirkeordinans, som udstak
        retningslinjerne for biskoppernes og præsternes ansvar og satte rammerne for de kirkelige
        handlingers liturgiske forløb. Ordinansen var i sin oprindelige skikkelse på latin og blev
        senere revideret. <em>Den danske Psalmebog</em> udkom mere end 30 år efter indførelsen af
        reformationen i Danmark, men bygger i væsentlig grad videre på de tidlige protestantiske
        messer (Mogensen 1971), hvilket ses af den oversigt over gudstjenestens led, som Thomissøn
        gengiver. Elementerne i messen har i vidt omfang bevaret de gamle latinske eller græske
        betegnelser, som det er nyttigt at kende. De forklares ganske kort i den følgende oversigt
        over Thomissøns messeordning, "Om den Danske Euangeliske Messe", der bringes som
        det første register efter den egentlige salmebog ($blad Aaa 3r/$-6r). Man kan undre sig over
        betegnelsen "Register", men den markerer, at messeordningen ikke anfører
        salmetekster, men kun giver første linje, fulgt af en sidehenvisning, eller sidehenvisning
        alene.</p>
    <ul>
        <li>
            <p>Introitus ('indgang'): dansk indgangssalme, frit valgt efter dagen</p>
        </li>
        <li>
            <p>Kyrie eleison ('Herre, forbarm dig'): en af tre bestemte danske salmer, som tilsammen
                dækker kirkeåret</p>
        </li>
        <li>
            <p>Gloria in excelsis Deo ('ære være Gud i det høje'): "Alleniste Gud i
                Himmerig"</p>
        </li>
        <li>
            <p>Salutation ('hilsen'): præstens hilsen og menighedens svar, som synges til de anførte
                messetoner</p>
        </li>
        <li>
            <p>Kollekt ('fællesbøn'): bøn, der er bestemt til dagen, og som messes af præsten</p>
        </li>
        <li>
            <p>Epistel ('brev'): afsnit af apostelbrev fra Det nye Testamente eller tekst fra Det
                gamle Testamente, fastlagt til dagen og messet af præsten</p>
        </li>
        <li>
            <p>Halleluja ('pris Gud'): dansk lovprisningssalme, frit valgt mellem otte salmer</p>
        </li>
        <li>
            <p>Sekvens ('følge'): en af fire bestemte salmer, som tilsammen dækker kirkeåret; til
                jul synges en latinsk og en dansk salme som vekselsang, til påske og pinse to danske
                salmer som vekselsang, resten af kirkeåret en enkelt dansk salme</p>
        </li>
        <li>
            <p>Salutation ('hilsen'): præstens hilsen og menighedens svar, som synges til de anførte
                messetoner</p>
        </li>
        <li>
            <p>Indledningsformel til evangelielæsningen: præstens indledning og menighedens
                lovprisning, som messes</p>
        </li>
        <li>
            <p>Evangelium ('godt budskab'): afsnit af et af de fire evangelier eller Apostlenes
                Gerninger i Det nye Testamente, fastlagt til dagen og messet af præsten</p>
        </li>
        <li>
            <p>Credo ('jeg tror'): den danske salme "Wi tro allesammen paa en Gud"</p>
        </li>
        <li>
            <p>Formaning til bøn, fremsagt af præsten</p>
        </li>
        <li>
            <p>Salme: en af tre fastlagte danske salmer</p>
        </li>
        <li>
            <p>Prædiken</p>
        </li>
        <li>
            <p>Salme eller litani ('bønfaldelse'): dansk salme, frit valgt efter dagen; i
                kriseperioder (fx krig) erstattet af litani, enten i form af dansk vekselsang, der
                messes, eller som dansk salme</p>
        </li>
        <li>
            <p>Formaning til altergæsterne: Alterbogens formulering til skærtorsdag, som messes af
                præsten</p>
        </li>
        <li>
            <p>Fadervor: den bøn, Jesus lærte sine disciple (gengivet i Mattæusevangeliet 6,7-13),
                som synges af præsten efter Alterbogens anvisning</p>
        </li>
        <li>
            <p>Indstiftelsesordene: Jesu ord ved nadveren (gengivet fire steder i Det nye
                Testamente), som synges af præsten efter Alterbogens anvisning</p>
        </li>
        <li>
            <p>Salme under nadveruddelingen: en af syv danske salmer, som synges af degnen og
                menigheden</p>
        </li>
        <li>
            <p>Salutation ('hilsen'): præstens hilsen og menighedens svar, som synges til de anførte
                messetoner</p>
        </li>
        <li>
            <p>Kollekt ('fællesbøn'): takkebøn, som læses af præsten</p>
        </li>
        <li>
            <p>Salutation ('hilsen'): præstens hilsen og menighedens svar, som synges til de anførte
                messetoner</p>
        </li>
        <li>
            <p>Velsignelse: Arons velsignelse i Det gamle Testamente 4. Mosebog 6,24-26 (den
                "aronitiske" velsignelse), som fremsiges af præsten</p>
        </li>
        <li>
            <p>Udgangssalme: "Gud Fader vdi Himmerig" eller en anden salme</p>
        </li>
    </ul>
    <p>Thomissøns gudstjenesteordning kan ikke stå alene som norm for højmessen. Ved nadverliturgien
        henviser Thomissøn eksplicit til Alterbogen (Palladius 1556:389-395), og den må suppleres
        med bestemmelserne i kirkeordinansen (<em>Kirkeordinansen 1537/39</em>:166-73). Den tillader
        latinske sange ved højtiderne og i købstæderne, hvor også flere af de gamle
        indledningstekster til nadveren må bruges: <em>Sursum corda</em> (opfordringen til
        lovprisning "Opløft jeres hjerter til Herren"), <em>Sanctus</em> (lovprisningen
        "Hellig, hellig, hellig") og <em>Agnus Dei</em> (bønnen "O, du Guds
        lam"). Disse latinske messeled har Thomissøn samlet i sit fjerde register ($blad Aaa
        7v/$-8r).</p>
    <p>Salmebogens evangeliske messe realiserer idealet om en gudstjeneste på modersmålet med
        maksimal inddragelse af menigheden, især i form af salmesang, desuden som sungne svar på
        præstens tiltale. Det indebærer, at næsten hele gudstjenesten er blevet sunget; kun
        prædikenen er et markant talt indslag. Messen er ret enkel og kan fungere i vidt forskellige
        menigheder, både på land og i by, og den skal forstås som et forslag, ikke en ordre.</p>
    <p>Salmebogens disposition efter emner indebærer i sig selv en vejledning til sang ved
        forskellige anledninger, og især det omfattende afsnit "Om Bøn oc Tacksigelse"
        ($blad 246/$-332) giver en række konkrete forslag, både til hverdagens andagter: morgen og
        aften, før og efter måltidet ($blad 314v/$-331v), og til særlige krisesituationer som pest
        ($blad 264r/$), vejr med for meget eller for lidt regn ($blad 265v/$) og krig ($blad
        266v/$). Om dåb, ægteskab, død og begravelse findes særlige afsnit, enkelte steder med meget
        konkrete anvisninger, særligt til brudesalmen "Hielp oss, O HERre Jesu Christ",
        der kan bruges af gode kvinder til "at siunge Brude til seng met" ($blad
        200v/$-201r). Et par salmer siges at være specielt velegnede for børn ($blad 23r/$ og
        $253r/$), men derudover er det sparsomt med vejledning til afsyngningen af salmerne; kun
        vekselsangene har krævet særlige anvisninger (fx $blad 166v/$).</p>
    <p>Thomissøns messeordning lå i tråd med den reformatoriske tanke, at udmøntningen af liturgien
        på mange områder var op til den enkelte liturg. Kirkeordinansen udstak rammerne for, hvordan
        højmessen og de daglige morgen- og aftenandagter (tidesangen) skulle afholdes, fx
        rækkefølgen af de liturgiske led, men indholdet var i høj grad bestemt af den enkelte præst.
        Således afsluttedes beskrivelsen af nadverritualet med bemærkningen om, at "her raader
        tieneren dog sielff altsammen" (<em>Kirkeordinansen 1537/39</em>:173). Også i valget af
        salmer rådede udstrakt frihed. Ikke sjældent foreskrev ordinansen blot, at der på et bestemt
        sted i messen skulle synges "en dansk sang" (<em>Kirkeordinansen 1537/39</em>:169)
        eller "nogre danske Psalmer" (<em>Kirkeordinansen 1537/39</em>:168). Denne
        valgfrihed afspejles også i Thomissøns ordning.</p>
    <p>Princippet om valgfrihed blev dog kongemagten for vidtgående. I sin fortale til Gradualet,
        dateret 4. august 1565, udtrykte Frederik II utilfredshed med den "Wenighed
            ('uenighed'<span id="_GoBack1" class="anchor"/>) met Ceremonier och Sang/ vdi Kirckerne/
        Saa vel vdi Kiøbstederne/ som paa Landsbyerne". Bekymringen for kirkesangen blev
        gentaget i en skrivelse til landets biskopper den 13. januar 1568, og kongen indskærpede nu,
        at man skulle følge kirkeordinansen, og at "alle kirkens ceremonier skulle bruges og
        holdes efter den ordning og skik, som holdes ud i Vor Frue Kirke" i København
            (<em>Danske Kirkelove</em> II:105-106).</p>
    <p>Thomissøns salmebog skulle sammen med Jespersens graduale, som ganske vist først blev trykt i
        1573, løse dette problem. Det vides ikke, hvornår Thomissøn igangsatte sit konkrete arbejde
        med salmebogen. At det skete på kongens befaling, fremgår imidlertid klart af Thomissøns
        forord (dateret 10. august 1569), hvori han henviser til kongens "naadigste beuilling
        oc befalning" om at udfærdige salmebogen. Bogtrykkeren Lorentz Benedicht tilføjede sin
        efterskrift med datoen 8. september samme år, og værket må have været offentligheden i hænde
        kort tid efter. Den nye udgivelse gav anledning til, at Frederik II den 5. november 1569
        udstedte befaling til landets biskopper om at sørge for, at "thend Danske Bibel,
            for<sup>ne</sup> Ny psalmebog, Ordinantzen oc Manualen, saa oc gradualen [...] mue
        bliffue indlagt i kirkerne oc med Jernkeder smidede oc hefftett tiill degnestolen"
            (<em>Danske Kirkelove</em> II:135-137). Med "Manualen" ('håndbogen') hentydes
        formodentlig til Palladius' <em>Enchridion... Een Haandbog/ for sogneprester</em> (1537)
        eller <em>Alterbogen</em> (1556). Befalingen blev udstedt, mens kongen opholdt sig i sin
        feltlejr under belejringen af Varberg i krigen mod den Sverige. Syvårskrigen rasede, og
        Frederik II brugte ligesom sin fjende en salmebog til at samle riget: <em>Then Swenska
            Psalmeboken</em> (Stockholm 1567) var blevet udsendt som rigssalmebog, prydet med
        kongens våben på titelbladet. Set i dette storpolitiske perspektiv er Thomissøns udgivelse
        blevet betegnet som "en national manifestation", orkestreret af kongen (Lyster
        2017:274).</p>
    <h3 id="indplacering">Indplacering blandt andre salme- og messebøger</h3>
    <p>Thomissøns salmebog er ikke den første på dansk, men det er den første, som fik kongelig
        autorisation, reelt et påbud om, at den skulle lægges til grund for salmesangen i hele
        riget. Dermed erstattede den det store antal salmebøger, pamfletter og hæfter, som var
        blevet udgivet siden slutningen af 1520'erne. Dens indhold og udformning bærer da også præg
        af denne særstatus: Det er den første salmebog, der udgør en gennemarbejdet helhed. Man
        kunne 'nøjes' med denne bog, hvis man som menighed ønskede at deltage i salmesang i landets
        kirker, i skole og i hjem.</p>
    <p>Samtlige salmetekster i bogen er udstyret med melodier, enten i form af noder eller med
        referencer til noder andetsteds i bogen. Denne helhedstanke er ny, når man sammenligner med
        de tidligere dansksprogede salmebøger. Malmøsalmebogen (1533) har ingen noder, og de er så
        sparsomme i <em>En Ny Psalmebog</em> (1553), at man måtte kende melodierne i forvejen, hvis
        man ønskede at synge salmerne. Dette viser, at Thomissøn stod på afstand og betragtede sin
        egen tids salmesang: Han voksede op under og efter indførelsen af protestantismen og må have
        set det som sin opgave at dokumentere salmesangens natur dybere end blot at konstatere, at
        den var en nedarvet praksis.</p>
    <p>I sin fortale gør Thomissøn selv rede for sit forhold til de tidligere danske salmebøger. Som
        forgængere nævner han Claus Mortensøns og Hans [Olufsen] Spandemagers salmebog udgivet 1528,
        udvidet 1529 og 1534, og Hans Tausens salmebog fra 1544. Da Thomissøn som rektor for
        latinskolen i Ribe skulle undervise eleverne i at synge danske salmer i kirkerne, erkendte
        han, at der ikke alene manglede noder til mange af salmerne, men også oversættelser af en
        række tyske salmer i Luthers sidste salmebog. Derfor begyndte han at indsamle "de rette
        gamle Noder til huer Psalme/ oc at vdsette ('oversætte') nogle besynderlige ('særligt
        udvalgte') Psalmer aff Tydsken" ($blad d 2v/$-3r). Som præst ved Vor Frue Kirke i
        København fra 1561 fortsatte han dette arbejde.</p>
    <p>Efter sin egen opgørelse har han udvidet det danske salmerepertoire med ca. 150 sange. Oven i
        købet har han luget ud i de varierende versioner af de enkelte salmer og har gennemført den
        københavnske tradition som standard, både musikalsk og tekstligt. Hans redigeringsarbejde
        har også omfattet selve ordningen af salmerne "vnder vor Christendoms HoffuitArtickler/
        paa det at mand dissbedre kunde finde de Psalmer/ som komme offuer eens met huer synderlige
        Høytid eller den dags Predicken" ($blad d 3r/$-3v). I videst muligt omfang har han
        oplyst forfatternavnene (men ikke melodiernes ophav); specielt de tyske forfattere er anført
        som bevis på, at Danmark-Norge har samme forkyndelse i kirker og skoler som Wittenberg.
        Thomissøns omhyggelige registrering af teksternes herkomst strækker sig videre end
        forfatterangivelserne til de enkelte salmer. I seks af bogens afsluttende ni registre
        oplyser han om teksternes baggrund i Bibelen eller i den katolske tid. På dette punkt er
        hans salmebog et nybrud; ingen af hans forgængere har systematisk registreret teksternes
        proveniens.</p>
    <p>Derimod viderefører bogen en gammel tradition med sit første hovedafsnit, kalendariet, dvs.
        den kirkelige kalender ($blad a 2v/$-c 5r). Siden den tidlige middelalder var det skik at
        indlemme sådanne kalendarier forrest i de liturgiske bøger for at muliggøre de komplicerede
        beregninger af påskens årlige placering, som er bestemmende for hele kirkeåret (Geert
        Andersen 1976-77:103f).</p>
    <p>Thomissøns arbejde med at samle, redigere og formidle salmerne var præget af en særlig faglig
        interesse, som rakte ud over de rent praktisk-musikalske behov, hans salmebog skulle
        imødekomme. Han var ikke alene den praktiske præst og skolemand, men repræsenterede også
        renæssancens lærde arbejde med indsamling, registrering og ordning af kulturarven.</p>
    <h3 id="rolle">Værkets liturgi-
        og kirkehistoriske rolle</h3>
    <p>Med kongelig autorisation i en rundskrivelse af 5. november 1569 blev Thomissøns salmebog
        lagt til grund for salmesangen i landets kirker og skoler. Dermed blev den salmebog for
        præst, degn og menighed. Som kirkesalmebog imødekom værket den valgfrihed, som
        kirkeordinansen gav præsterne i tilrettelæggelsen af gudstjenesterne. Bogen var tænkt som
        den ene af to musikalske bøger, der skulle befinde sig i alle kirker landet over. Den anden
        var Jespersens graduale, som skulle anvendes af degnen eller korlederen. Dog havde disse
        musikalske medarbejdere i kirkerne også brug for salmebogen. Af samme grund havde de to
        bøger væsentlige overlap: Thomissøns bog indeholdt andet end menighedssalmer, ligesom
        Jespersen gengav andet end liturgiske sange.</p>
    <p>I katolsk tid havde man med tidebønnerne, der blev afholdt flere gange dagligt, været vant
        til at synge alle Davidssalmer igennem på en uge. Davidssalmerne udgjorde fortsat en
        væsentlig del af de protestantiske salmebøger, nu i form af strofiske gendigtninger på
        modersmålet. Thomissøns salmebog indeholder 49 sådanne gendigtninger, som brugtes ved
        morgen- og aftensang og som indgang eller introitus til messen. Ofte gengives disse salmer
        under deres latinske titler i salmeindledningerne ligesom i registret over Davidssalmer
        ($blad Aaa 6v/$-Aaa7r), sandsynligvis for at præsterne kunne genkende navnene fra den
        almindeligt udbredte latinske bibel Vulgata. Samtidig gav det mulighed for at skelne
        forskellige gendigtninger af den samme salme, fx "O Gud aff Himmelen see her til"
        ($blad 212v/$) og "O Herre Gud aff Himmerig" ($blad 214r/$), som begge bygger på
        Salme 12, <em>Salvum me fac Domine</em>.</p>
    <p>Salmebogen indeholder sange til rent liturgisk brug, fx til messens ordinariumsled, dvs. de
        sungne led, hvis tekster er identiske alle søn- og helligdag. Det drejer sig om fire
            <em>kyrie</em>-sange, to <em>sanctus</em>-sange, herunder Luthers gendigtning
        "Esaias den Prophet monne det saa gaa", desuden strofiske gendigtninger af
            <em>Gloria in excelsis Deo</em> ("Alleniste Gud i Himmerig") og af <em>Agnus
            Dei</em> ("O Guds lam wskyldig"). Også syv <em>halleluja</em>-sange fandt vej
        til salmebogen og gav mulighed for en vis variation kirkeåret igennem. Hertil kom liturgiske
        sange, som brugtes lejlighedsvis, fx <em>Tibi laus</em> ("Dig være loff oc priss O
        Herre Christ", $blad 127r/$), fordanskninger af latinske hymner (fx himmelfartssangen
        "Den ypperste Høytid oc stor Aandelig glæde", $blad 97r/$), sekvenser (fx
        "Kom hellig Aand Herre Gud", $blad 103r/$) og antifoner eller vekselsange (fx
        "Christum vor Salighed" som antifon til Simeons lovsang, $blad 303v/$). Ifølge
        register IV indeholder bogen 40 sådanne oversatte sange, som stammede fra katolsk tid.</p>
    <p>Bagest i sin salmebog tilføjede Thomissøn et register over "den danske Euangeliske
        Messe" (jf. afsnittet om $den liturgihistoriske baggrund/$). I forhold til denne
        kortfattede og generelle messeordning har Jespersens graduale flere valgmuligheder (Sørensen
        1969:70; Ottosen 1990:270). Det skal dog fremhæves, at Thomissøns anvisninger kan tolkes
        meget bredt, hvad der afspejles i salmebogens store omfang. Hvad dens liturgiske rolle
        angår, er den at betragte som en torso: Man kunne ikke gennemføre en messe baseret på dette
        værk alene, men måtte også inddrage Alterbogen, som udtrykkeligt nævnes, og kirkeordinansen.
        Thomissøns salmebog bør derfor ses som én af flere skrifter, der dokumenterer
        reformationstidens salmesang.</p>
    <p>Som menighedens bog indeholder værket tekster og musik til de led i messen, som kirkegængerne
        forventedes at deltage i. Det gælder både strofiske salmer og liturgiske sange i ubunden
        stil, altså uden rim og regelmæssig versstruktur. Men den enkelte kirkegænger har næppe
        siddet med bogen i hånden og sunget. Salmerne blev lært udenad, og det fremhævede Thomissøn
        i sit forord som en positiv virkning af bogen: "Rim oc Sang læris snart met lyst/ oc
        kunde best ihukommis" ($blad d 4r/$). Skeler man til de salmeforslag, som Thomissøn
        selv angiver i sin messeordning ($link til register IV/$), var kun ca. 20 salmer i fast brug
        året rundt, og dem har folk været fortrolige med (Thodberg 1996:44). I skole og hjem havde
        bogen en rolle ved andagter, og den blev brugt, når der skulle synges bordvers, morgen- og
        aftensange.</p>
    <h3 id="indhold">Værkets indhold </h3>
    <p>Thomissøns salmebog er et digert værk med mange forskelligartede afsnit. Derfor kan det være
        nyttigt at have en indholdsoversigt som den, der følger her.</p>
    <h4 id="oversigt">Oversigt</h4>
    <ul>
        <li>
            <p>Titel: $blad a 1r/$</p>
        </li>
        <li>
            <p>Kongens våben: $blad a 1v/$</p>
        </li>
        <li>
            <p>Emneregister over salmerne: $blad a 2r/$</p>
        </li>
        <li>
            <p>Kalendarium: $blad a 2v/$-a 8r</p>
        </li>
        <li>
            <p>Forklaring af kalendariet: $blad a 8v/$-c 5r</p>
        </li>
        <li>
            <p>Luthers fortale: $blad c 5v/$-c 6v</p>
        </li>
        <li>
            <p>Thomissøns fortale: $blad c 7r/$-d 4v</p>
        </li>
        <li>
            <p>Salmer om Kristi komme til verden: $blad 1r/$-3r</p>
        </li>
        <li>
            <p>Salmer om Kristi fødsel: $blad 3r/$-29r</p>
        </li>
        <li>
            <p>Salmer om Kristi person og embede: $blad 29r/$-61v</p>
        </li>
        <li>
            <p>Salmer om Kristi pine og død: $blad 61v/$-82v</p>
        </li>
        <li>
            <p>Salmer om Kristi opstandelse: $blad 82v/$-96r</p>
        </li>
        <li>
            <p>Salmer om Kristi himmelfart: $blad 96v/$-99v</p>
        </li>
        <li>
            <p>Salmer om Helligånden: $blad 99v/$-108r</p>
        </li>
        <li>
            <p>Salmer om treenigheden: $blad 108v/$-111v</p>
        </li>
        <li>
            <p>Salmer om katekismen: $blad 111v/$-131v</p>
            <ul>
                <li>
                    <p>om de ti bud: $blad 111v/$-117r</p>
                </li>
                <li>
                    <p>om trosartiklerne: $blad 117r/$-118v</p>
                </li>
                <li>
                    <p>om Herrens bøn (fadervor): $blad 119r/$-123r</p>
                </li>
                <li>
                    <p>om dåben: $blad 123r/$-124v</p>
                </li>
                <li>
                    <p>om Herrens nadver: $blad 125r/$-131v</p>
                </li>
            </ul>
        </li>
        <li>
            <p>Salmer om Guds ord: $blad 131v/$-146r</p>
        </li>
        <li>
            <p>Salmer om skabelsen: $blad 146r/$-149v</p>
        </li>
        <li>
            <p>Salmer om loven og evangeliet: $blad 150r/$-172r</p>
        </li>
        <li>
            <p>Salmer om pønitense (bod): $blad 172v/$-189v</p>
        </li>
        <li>
            <p>Salmer om den kristelige kirke: $blad 190r/$-194v</p>
        </li>
        <li>
            <p>Salmer om ægteskab: $blad 195r/$-203r</p>
        </li>
        <li>
            <p>Salmer om verdslig øvrighed: $blad 203v/$-210r</p>
        </li>
        <li>
            <p>Salmer om korset og trøst: $blad 210r/$-246r</p>
        </li>
        <li>
            <p>Salmer om bøn og taksigelse: $blad 246r/$-331v</p>
        </li>
        <li>
            <p>Salmer om døden og begravelse: $blad 332r/$-350r</p>
        </li>
        <li>
            <p>Salmer om dommedag og opstandelse: $blad 350r/$-370v</p>
        </li>
        <li>
            <p>Register I: om den danske evangeliske messe: $blad Aaa 3r/$-Aaa 6r</p>
        </li>
        <li>
            <p>Register II: Davidssalmer: $blad Aaa 6v/$-Aaa 7r</p>
        </li>
        <li>
            <p>Register III: andre steder fra den hellige skrift: $blad Aaa 7r/$</p>
        </li>
        <li>
            <p>Register IV: latinske hymner, sekvenser, responsorier og antifoner på dansk: $blad
                Aaa 7v/$-Aaa 8r</p>
        </li>
        <li>
            <p>Register V: gamle sange, som har været brugt i pavedømmet: $blad Aaa 8r/$-Aaa 8v</p>
        </li>
        <li>
            <p>Register VI: gamle papistiske sange, som er korrigeret og rettet: $blad Bbb 1r/$</p>
        </li>
        <li>
            <p>Register VII: sange, som er samlet fra Hr. Michaels papistiske rim: $blad Bbb
                1r/$-Bbb 1v</p>
        </li>
        <li>
            <p>Register VIII: salmer, der indeholder flere lærdomme (lærepunkter): $blad Bbb
                2r/$-Bbb 3v</p>
        </li>
        <li>
            <p>Register IX: alfabetisk register over alle salmer: $blad Bbb 4r/$-Bbb 9v</p>
        </li>
        <li>
            <p>Latinsk digt om salmebogen af Anders Sørensen Vedel: $blad Bbb 9v/$</p>
        </li>
        <li>
            <p>Bogtrykkerens efterskrift: <span id="__DdeLink__1322_2024354475" class="anchor"/>$blad Bbb 10r/$</p>
        </li>
        <li>
            <p>Kolofon: $blad Bbb 10r/$</p>

        </li>
    </ul>
    <h4 id="titel">Titlen </h4>
    <p>Hovedtitlen, <em>Den danske Psalmebog</em>, virker i dag selvfølgelig, fordi folkekirkens
        autoriserede salmebog siden 1953 har båret samme navn (Malling 1978:42). Imidlertid gik der
        et stykke tid, før betegnelsen <em>salmebog</em> om en samling religiøse sange til brug ved
        gudstjenesten vandt hævd (Andersen 1983:21f); i middelalderen betegnede <em>psalm</em> med
        enkelte undtagelser en af de gammeltestamentlige Davidssalmer
        (https://gammeldanskseddelsamling.dk, under ordet <em>psalm</em>). I den nye betydning blev
        ordet første gang brugt i messehåndbogen fra 1535 (Ulricksøn 1535:A 1v), og som titel findes
        det tidligst i salmebogen fra 1553 (<em>En Ny Psalmebog</em>:A 1r).</p>
    <p>Undertitlens oplysninger er <span id="__DdeLink__399_1017373190" class="anchor"/>– i
        modsætning til mange anbefalende titelblade – fuldstændig korrekte: Bogen indeholder
        "mange Christelige salmer", de er bragt i en gennemtænkt orden ("Ordentlig
        tilsammenset"), der er flere end i nogen tidligere dansk samling
        ("formeret"), og salmerne er redigeret indsigtsfuldt ("forbedret").</p>
    <p>Udgiverens navn står centralt på siden, men uden titler. Trykstedet København og
        bogtrykkerens navn Lorentz Benedicht er placeret, som konventionen bød, men uden
        udgivelsesår, der oplyses senere i bogen: i dateringen af Thomissøns fortale ($blad d 4v/$)
        og Benedichts efterskrift ($blad Bbb 10r/$), foruden i kolofonen (sst.). Nederst på siden
        kommer den afgørende oplysning om bogens status: Den er udgivet med <span id="__DdeLink__551_3195538468" class="anchor"/>kongens nåde og privilegium.</p>
    <h4 id="_Toc12287078" class="anchor">Kalendariet </h4>
    <p>For en moderne betragtning virker det besynderligt at indlede en salmebog med et langt afsnit
        om kalenderberegninger ($blad a 2r/$-c 5r). Thomissøn er her i overensstemmelse med en
        gammel kirkelig tradition. Siden det 9. århundrede var det skik at indlede liturgiske
        håndskrifter med en evighedskalender, specielt tilpasset kirkens behov (Geert Andersen
        1976:103f). Kalendarium er betegnelsen for denne type kalender.</p>
    <p>Kalendariets hovedformål er at fastlægge, hvornår påsken og dermed en række andre helligdage
        falder gennem en årrække. Fordi kalendariet lægger fundamentet for hele kirkeårets forløb,
        har det været praktisk at placere det allerførst. Omdrejningspunktet er påskedag, som er den
        første søndag efter den første fuldmåne efter forårsjævndøgn. Sådan er det stadig; vi
        oplever den dag i dag, at påsken og forårets helligdage falder på forskellige datoer for
        hvert år.</p>
    <p>Fastlæggelsen af påskedags placering går tilbage til det vigtige kirkemøde i Nikæa i 325.
        Dermed valgte den kristne kirke at fastholde den gamle jødiske kalender, der havde månens
        positioner og faser som udgangspunkt. Det skete på trods af, at kirken for længst havde
        indrettet sig på at følge den gængse romerske kalender, som byggede på solens bevægelser.
        Kravet om, at påskedag skal falde på en søndag, indebærer, at syvdagesugen bliver endnu et
        parameter for kirkekalenderen. Det kræver betydelig astronomisk indsigt og matematisk
        begavelse at få dette system af inkommensurable størrelser til at gå op – og stemme med de
        iagttagelser af himmellegemerne, som enhver kan gøre, fx af månens faser (Geert Andersen
        1976:102-104, Andersen 1983:31-33).</p>
    <p>Middelalderen igennem raffineredes metoderne til udarbejdelsen af den kirkelige kalender. I
        senmiddelalderen fik den endnu større betydning for hele befolkningen, fordi man mente, at
        månens stilling i forhold til stjernetegnene havde afgørende indflydelse på kroppens
        funktioner og dermed på medikamenters (især åreladnings) effektivitet (Andersen 1983:34,
        39-42).</p>
    <p>Naturligvis mistede kalenderen ikke sin betydning ved reformationen. I hvert fald fra 1526
        blev der trykt kalendarier forrest i lutherske bøger, først i bønnebøger og fra og med
        Malmøsalmebogen (1533) også i salmebøger. I de danske salmebøger fortsatte skikken det 17.
        århundrede igennem (Andersen 1983:25f).</p>
    <p>Selve kalendariet i Thomissøns salmebog fylder 12 sider, én til hver måned ($blad a 2r/$-a
        8r), og i fem kolonner oplyses de vigtigste karakteristika for hver dag. Opsætningen er
        kompliceret, og for at lette læsningen er der anvendt både rød og sort skrift. Efter
        kalenderen følger en forklaring af hele opstillingen og de centrale begreber, i alt 26 sider
        ($blad a 8v/$-c 5r). Her skal kun gives en ganske kort orientering om de komplicerede sager
        (se nærmere Dal 1997:34-47, Andersen 1983:25-46, Malling 1978:42-44 og Geert Andersen
        1976).</p>
    <p>Kalendariets første kolonne indeholder det såkaldte gyldental. Hvert år har et gyldental, fra
        1-19, som betegner, hvornår der er nymåne i årets løb. Nymånen falder nemlig på samme dato
        med ca. 19 års mellemrum. Årets gyldental findes ved en forholdsvis enkel beregning, og når
        man har bestemt dets værdi, fx 8, ved man, at der er nymåne alle dage med tallet 8.
        Gyldentallet behandles grundigt i den efterfølgende forklaring ($blad b 1r/$-b 5r).</p>
    <p>Anden kolonne er datoen.</p>
    <p>Tredje kolonne er det såkaldte søndagsbogstav, et af syv bogstaver, A-g, der betegner
        ugedagene. 1. januar får altid bogstav A, og når man kender den datos ugedag, fx onsdag, kan
        man lynhurtigt se, hvornår onsdagene falder i hele året. Systemet forklares grundigt af
        Thomissøn med specielt henblik på fastlæggelsen af påskedag og de øvrige rørlige eller
        bevægelige fester ($blad b 5r/$-c 2v).</p>
    <p>Fjerde kolonne er en cisiojanus, en remse, der skal hjælpe til at huske årets festdage og de
        gamle helgenfester. Den skal læses lodret, så begyndelsen af januar huskes ved hjælp af det
        meningsløse ord "cisiojanus". Huskeremser var et yndet pædagogisk hjælpemiddel i
        datiden, hvor mange ikke kunne læse og kun få havde råd til at købe bøger. Det kan forekomme
        sært, at en luthersk salmebog giver sig af med helgenfester. Det er ikke udtryk for
        helgendyrkelse, som var afskaffet med reformationen, men afspejler, at den gængse datering
        stadig holdt sig til helgendagene frem for de nummererede datoer. Vi har stadig rester af
        denne liturgiske datering, fx sankthansaften. Thomissøn forklarer ikke, hvad en cisiojanus
        er, men giver en alternativ huskeremse på danske vers ($blad c 2v/$-c 3v).</p>
    <p>Femte kolonne indeholder broget blanding af nyttige oplysninger: astronomiske forhold som
        solopgang og solnedgang, dagens og nattens længde, desuden helgendage og vigtige historiske
        begivenheder. Udvalget af især de sidste giver et interessant indblik i en veluddannet
        danskers horisont anno 1569. Kolonnens indhold kommenteres ikke af Thomissøn, men han
        slutter sin forklaring af kalendariet med et oversigt over sol- og måneformørkelser i de
        kommende 19 år ($blad c 3v/$- c 5r). Også dette afsnit giver et forbløffende indblik i
        datidens forestillingsverden: Efter en nøgtern forklaring af årsagen til måneformørkelser
        følger en teologisk udlægning af fænomenet: "Saadanne Formørckelse skeer i disse
        Aaringer saare mange oc forskreckelige/ oc ere verde at acte som visse ('sikre') tegn/
        huilcke der giffue oss tilkiende/ at Jesu Christi tilkommelse oc Dommedag ere nær" (c
        4r).</p>
    <h4 id="kalender">Fortalerne</h4>
    <p>Umiddelbart efter det store kalenderafsnit har Thomissøn placeret "Doctor Morten Luthers
        Fortale" ($blad c 5v/$-c 6v). Det er Luthers berømte fortale til Johann Walters
            <em>Geystliche gesangk buchleyn</em> (Wittenberg 1524), ofte kaldet
        "Wittenbergkorsangbogen" (fx Andersen 1972:24f). Siden blev fortalen genoptrykt i
        adskillige tyske salmebøger, både høj- og nedertyske. Den blev oversat til dansk og trykt
        allerede i den ældste kendte danske salmebog <em>Een ny ha</em>n<em>dbog</em> (1529) i en
        ret fri gengivelse, som især udmærker sig ved at tilføje yderligere bibelske eksempler på
        gudelig sang (Andersen 1983:23f). I sin salmebog fra 1533 (Malmøsalmebogen) bragte
        Christiern Pedersen denne fortale i en sprogligt gennemarbejdet form, som blev overtaget i
            <em>En Ny Psalmebog</em> (1553).</p>
    <p>Thomissøn følger altså en veletableret tradition ved at trykke Luthers fortale fra 1524, men
        han holder sig til reformatorens egen formulering. Fortalen fungerer som den teologiske
        begrundelse for salmebogen og for hele den lutherske menighedssang (se afsnittet $Den
        teologiske baggrund/$).</p>
    <p>Luthers fortale følges af Thomissøns egen, hvis første del uddyber Luthers bibelske
        begrundelse for salmesangen ($blad c 7r/$-c 8v, jf. afsnittet $Den teologiske baggrund/$).
        Dernæst giver Thomissøn en regulær oversigt over salmesangens udvikling i den kristne kirke
        helt op til hans umiddelbare forgængere, de danske salmebøger fra reformationstiden ($blad c
        8v/$-d 2v). Sidste del af fortalen er en redegørelse for hans eget arbejde med salmebogen
        ($blad d 2v/$- d 4v). Den afsluttes med en udførlig bøn for det lutherske samfund "vdi
        disse Riger" og dateringen 10. august 1569. Det er det storslåede historiske perspektiv
        og de indsigtsfulde karakteristikker af perioder og værker, der berettiger Erik Dals
        vurdering af Thomissøns fortale som "vor første hymnologiske afhandling" (Dal
        1997:12).</p>
    <p>Sin blivende betydning har fortalen som den tidligste kilde til den danske salmehistories
        første årtier. Efter en periode med en vis skepsis over for den historiske værdi af
        fortalens oplysninger har Niels Knud Andersens hymnologiske undersøgelser vist, at
        Thomissøns "historiske oplysninger synes pålidelige", og derfor kan han fastslå,
        at fortalen er "den vigtigste kilde til vor ældste salmehistorie" (Andersen
        1972:64f).</p>
    <p>Den indholdsrige fortale er en nyskabelse i den danske salmebogstradition. For de tidligere
        salmebogsredaktører har Luthers fortale været tilstrækkeligt; kun Ludwig Dietz har i sin
        udgave fra 1536 et nyskrevet forord, som hovedsagelig beskriver forholdet mellem en (nu
        tabt) salmebog fra 1529 og Dietz' genoptryk af samme (<em>Nogle nye Psalmer oc
        Lofsange</em>). Det er ikke kun ved sin fortale, Thomissøn hæver sig højt over sine
        forgængere, hele hans salmebog vidner om hans dybe kendskab til og forståelse for
        salmesangen.</p>
    <h4 id="ordning">Ordningen af salmerne</h4>
    <p>Salmerne er inddelt i 25 afsnit, som Thomissøn selv kalder "Artickler" ($blad Bbb
        2r/$), fordi de svarer til lutherdommens vigtigste lærepunkter, "trosartikler". De
        første otte tager udgangspunkt i kirkeårets opbygning efter højtiderne, som hver især
        aktualiserer faser i Jesu liv og grundlæggelsen af den kristne kirke. De følgende afsnit er
        tematiske med udgangspunkt i den kristnes liv, hvor børnelærdommens eller katekismens
        centrale punkter indtager førstepladsen. Thomissøn var selv opmærksom på overlap i temaerne,
        og for at hjælpe læseren tilføjede han et register "paa de Psalmer/ som indeholder
        flere Lærdommer/ oc kunne derfor henføris til andre oc flere Artickler" ($blad
        Bbb2r/$).</p>
    <p>Salmebogen var beregnet til at støtte menighedens salmesang, som efter Luthers idealer skulle
        udgøre en væsentlig del af en protestantiske messe. Derfor indtager de strofiske salmer på
        modersmålet en prominent plads i Thomissøns salmebog. 60 af de 217 melodier, som gengives,
        stammede fra tiden efter 1524, hvor de første lutherske sangbøger så dagens lys. Thomissøn
        havde imidlertid sans for bredden af det kirkemusikalske repertoire, og over en tredjedel af
        melodierne er af førreformatorisk oprindelse. Optagelsen af ni latinske sange viser desuden,
        at Thomissøn ikke ønskede at udgrænse de konservative, som var ængstelige ved den nye lære.
        Snarere ser hans salmeudvalg ud til at havde være præget af en idé om mangfoldighed i
        kirken.</p>
    <p>Også tekstligt favner Thomissøn vidt. Hans respekt for den ældre kirkelige tradition viser
        sig i de mange bearbejdelser af overleverede tekster lige fra Davids salmer i Det gamle
        Testamente til den danske digter Hr. Michaels digt om rosenkransen fra 1496, opregnet i
        kronologisk orden i de systematiske registre II-VII.</p>
    <p>Næsten alle Luthers salmer er med i dansk oversættelse. I alt skrev han ca. 37, og 31 af
        salmerne hos Thomissøn angives udtrykkeligt at være forfatter af reformatoren (Dahlerup
        2016:43-51; Korth 2017; Kjærgaard&amp;Paulsen 2017). De står spredt i salmebogen, fordelt på
        lidt over halvdelen af emneafsnittene. Undertiden, men langtfra konsekvent, står de som
        afsnittets første nummer; meget markant er det dog, at den første salme overhovedet er
        Luthers "KOm Hedningers Frelser sand", en gendigtning af kirkefaderen Ambrosius'
        hymne "Veni redemptor gent<span id="__DdeLink__2983_3659320102" class="anchor"/>ium" ($blad 1r/$). Også kredsen omkring reformatoren er pænt repræsenteret, af bl.a.
        Elisabeth Cruciger ($blad 29r/$) og Paul Eber ($blad 266v/$ m.fl.). Blandt de 21 danske
        digtere optræder de første lutherske prædikanter, fx Hans Tausen ($blad 44v/$ m.fl.), men
        også lægfolk som adelsmanden Erik Krabbe til Bustrup ($blad 68r/$ m.fl.) og hans søster
        Elsebe ($blad 313r/$). I salmebogen ser man da "alle stænder rykke ud for efter evne at
        besynge den nye troserfaring" (Dal 1997:25).</p>
    <p>På grund af salmebogens opbygning er liturgiske sange spredt ud i bogen. Eksempelvis er
            <em>kyrie-</em>salmerne fordelt ud efter deres tilknytning til jul, påske, pinse eller
        bededag ligesom <em>gloria-</em>salmen "Alleniste Gud i Himmerig" forekommer i
        afsnittet "Om den Hellige Trefoldighed". Kun de syv <em>halleluja</em>-salmer, som
        efter kirkeordinansen og Thomissøns messeordning kunne anvendes mellem epistel- og
        evangelielæsningen, gengives i rækkefølge i afsnittet om bøn og taksigelse.</p>
    <h4 id="registre">Registrene</h4>
    <p>Umiddelbart efter salmerne følger Thomissøns ni registre. Det er helt usædvanligt med en så
        omhyggelig og specificeret redegørelse for en salmebogs indhold, og sammen med fortalens
        hymnologiske oversigt giver den indtrykket af en ambitiøs lærd med et videre sigte end den
        praktiske anvendelighed. Den er naturligvis hovedformålet, hvad der viser sig i en fin lille
        detalje som brugen af punktum og kolon efter bladtallene, hvoraf det første betegner recto-
        eller forsiden, det andet verso- eller bagsiden; i moderne henvisninger er konventionen at
        anvende henholdsvis r og v. I øvrigt er registrene af meget forskellig art.</p>
    <p>Det første register, "Om den Danske Euangeliske Messe" ($blad Aaa 3r/$-Aaa 6r), er
        en gudstjenesteordning for højmessen i den danske statskirke (se nærmere afsnittet
        $Liturgihistorisk baggrund/$). Der er tale om et register, for så vidt som der henvises til
        salmerne, der altså ikke trykkes i afsnittet.</p>
    <p>De følgende seks registre er bestemt af salmernes oprindelse, og de står i kronologisk
        orden.</p>
    <p>Register II ($blad Aaa 6v/$-Aaa 7r) opregner 49 danske gendigtninger af i alt 40
        gammeltestamentlige Davidssalmer. De er anført i nummerorden efter Salmernes Bog og med de
        latinske begyndelsesord fra den gængse latinske Bibel, Vulgata. I en del tilfælde har
        Thomissøn optaget to eller tre gendigtninger, men det fremgår alene af antallet af
        sidehenvisninger. Hvor kun dele af en salme er gendigtet, meddeles det med formlen "Aff
        den x. Psalme", undertiden udvidet med emnet, fx "Om Døden".</p>
    <p>Valget af latinske betegnelser er naturligvis et vidnesbyrd om latinens fortsat vigtige rolle
        i kirkelivet, men samtidig er det også det mest praktiske. Registrets funktion er at gøre
        Davidssalmerne nemme at finde, og derfor er det ikke hensigtsmæssigt at bruge
        gendigtningernes første verslinje som indgang. Alternativet havde været at citere
        indledningerne efter Christian 3.s danske bibel fra 1550, men dens ordlyd har næppe været
        indarbejdet.</p>
    <p>Register III ($blad Aaa 7r/$) medtager "Andre stæder aff den hellige Scrifft/ som
        siungis i denne Bog". Det drejer sig kun om 14 salmer, anført i Bibelens rækkefølge og
        med skriftstedet som indgang. Påfaldende er det, at den sidste er forfattet er kirkefaderen
        Augustin, måske et vidnesbyrd om Thomissøns (og Luthers) store respekt for netop Augustin.
        Det er lidt forskellige oplysninger, der gives om de enkelte salmer, rimeligvis bestemt af
        hensynet til den, der skulle vælge salmer til gudstjenesten. For ham har det været godt at
        vide, at et uddrag af Mattæusevangeliet kapitel 6 er rettet "Mod bugsorg", dvs.
        for stor interesse for mad og drikke.</p>
    <p>Register IV ($blad Aaa 7v/$-Aaa 8r) omfatter 37 latinske liturgiske sange, der er gendigtet i
        40 danske salmer. Typerne er specificeret som hymner (lovsange), sekvenser (sange, der
        fulgte halleluja), responsorier (svar) og antifoner (omkvæd eller svarvers efter fx en
        Davidssalme). Indgangene er de latinske førstelinjer.</p>
    <p>Register V ($blad Aaa 8r/$-Aaa 8v) dækker ti gamle sange, der blev brugt i den katolske tid.
        I en lille indledning til registret oplyser Thomissøn, at han har samlet disse sange som
        bevis for, at der selv under pavedømmet var fromme kristne, som takket være Guds nåde havde
        den rette kundskab om Jesus. Sådanne danske sange blev sunget forskellige steder, men ikke
        meget i kirkerne – "Thi alle vraaer ('kroge') vaare i Paffuedommet fulde aff Latine
        sang/ huilcket den menige Almue icke forstaa kunde". Indledningen lader forstå, at
        registret medtager sange på dansk, men et par er faktisk latinske, og to er makaroniske,
        dvs. med verslinjer på skiftevis latin og dansk. Efter skildringen af den mørke fortid
        takker Thomissøn Gud for evangeliets klare lys, som har gjort det muligt at lovprise Gud med
        salmer ikke bare i hjemmene, men også i kirkerne.</p>
    <p>Register VI ($blad Bbb 1r/$) indeholder otte "gamle Papistiske Sang/ som ere Corrigeret
        oc rettede". Der er ingen forklarende indledning, men to steder viser tydeligt, hvordan
        Thomissøn har korrigeret de gamle tekster: Under linjen med den gamle titel "Jeg vil
        mig en Jomfru loffue" er "Herren" indsat direkte under "en Jomfru",
        og på samme fikse måde er "Maria" rettet til "O Jesu" i "Maria
        bold/ met megit vold".</p>
    <p>Register VII ($blad Bbb 1r/$-Bbb 1v) har kun fire salmer. Om dem oplyser den lille
        indledning, at også de er "Papistiske", men har en ganske særlig oprindelse, idet
        de stammer fra det lange digt om jomfru Marias rosenkrans, som Odensepræsten hr. Michael
        forfattede i 1496. Thomissøns forsvar for medtagelsen af de fire sange er berømt som et led
        i dannelsen af den danske litterære kanon (Conrad 1997:513f). Først afviser han, at formålet
        skulle være at "stadfeste den slemme Affgudsdyrckelse oc Wgudelig blindhed/ som findis
        i den Bog eller andre hans scriffuelser". Derfor har Thomissøns redigeret Hr. Michaels
        digt: "Huad der findis ilde aff hannem lagd Jomfru Marie til/ det haffuer ieg met rette
        set om vor Herre Jesu Christo". Grunden til overhovedet at beskæftige sig med den gamle
        papists værk er æstetisk: "huad kand bedre sigis/ end det hand beslutter ['afslutter']
        Jesu Christi pines Historie met?" Og indledningen slutter med et citat af fire
        verslinjer af Hr. Michael, som ganske rigtigt er glimrende poesi.</p>
    <p>Register VIII har systematiseret "de Psalmer/ som indeholde flere Lærdommer" og
        derfor er relevante for flere af salmebogens emneafsnit og kan bruges ved forskellige
        lejligheder ($blad Bbb 2r/$-Bbb 3v). Registret er et udtryk for den valgfrihed, Thomissøn
        også praktiserer i sin gudstjenesteordning. Af salmebogens 20 emneafsnit og fem underafsnit
        er henholdsvis 13 og tre med i registret; under hvert står de salmer, som i salmebogen er
        placeret under andre emner.</p>
    <p>Det sidste register er et alfabetisk register over salmernes førstelinjer ($blad Bbb 4r/$-Bbb
        9v). Her er danske og latinske salmer indplaceret i ét og samme alfabet, men de er dog nemme
        at adskille, fordi de danske er trykt med fraktur ("gotiske" bogstaver) og de
        latinske med antikva ("latinske" bogstaver). For at få fuldt udbytte af registret
        skal man vide, at <em>æ</em> er alfabetiseret som <em>e</em>, <em>ø</em> efter <em>o</em> og
            <em>å</em> som <em>aa</em>, og at <em>u</em> i begyndelsen af ord skrives <em>v</em> og
        alfabetiseres derefter (således "Vden Herren opholder vort huss" $blad Bbb 9r/$).
        Registret er introduceret i Thomissøns fortale ($blad d 3v/$-d 4r), fordi han her på diskret
        vis har markeret de salmer, han selv har digtet (markeret med hjulkors) eller oversat (med
        asterisk). Det drejer sig om henholdsvis 8 og 37 salmer.</p>
    <h4 id="digt">Anders Sørensen Vedels æredigt</h4>
    <p>Umiddelbart efter det sidste register står et lille latinsk digt, som udfylder siden.
        Æredigtet er forfattet af den unge renæssancehumanist Anders Sørensen Vedel (1542-1616), som
        med sit digt vil lovprise bogen og hylde sin højtelskede lærer, magister Hans Thomissøn, som
        han skriver. Blandt tidens lærde var det en udbredt skik at skrive latinske hyldestdigte i
        bøger af venner og bekendte. Ved at trykke Vedels lille digt i sin bog markerer Thomissøn,
        at han tilhører den eksklusive kreds af lærde i Danmark. Det har han også vist med den
        salmehistoriske redegørelse i fortalen, med oplysningerne om forfattere, oversættere og
        bearbejdere i indledningerne og med den systematiske registrering af salmernes proveniens i
        register II-VII. Måske er Vedels æredigt henvist til den beskedne plads for ikke at
        overspille lærdomsaspektet.</p>
    <h4 id="bogtryk-efterskrift">Bogtrykkerens efterskrift og kolofon</h4>
    <p>På bogens sidste blad taler bogtrykkeren, Lorentz Benedicht († ca. 1604), direkte til
        læseren. Han fortæller ganske kort om Hans Thomissøns arbejde med at redigere værket og hans
        egen store indsats for at trykke bogen til Guds ære og til gavn for de gudfrygtige i Danmark
        og Norge. På den baggrund beder han læseren om at bruge bogen, som den er tænkt, og
        efterskriften afrundes med en bøn til Gud om at bevare sin kirke og den rene forkyndelse
        "iblant oss". Efterskriften dateres 8. september 1569, altså en månedstid efter
        Thomissøns fortale.</p>
    <p>Som traditionen bød, slutter bogen med oplysninger om trykkested, bogtrykker og årstal, gerne
        benævnt med det græske ord <em>kolofon</em> 'det sidste'. Efter kolofonen følger den vigtige
        oplysning, som står allerede på titelsiden, at bogen udgives med kongens nåde og
        privilegium.</p>
    <h4 id="illustrationer">Illustrationerne</h4>
    <p>Thomissøns salmebog er et smukt bogværk, takket være den harmoniske sats og den varierede
        typografi. Titelarket, blad a 1-a 8, er trykt i to farver, rødt og sort, på én gang
        udsmykning og hjælp til læserens overblik. Bogen er da også udført af Københavns bedste
        bogtrykker, Lorentz Benedicht (Dal 1997:17). Hans omhyggelige arbejde viser sig bl.a. i en
        detalje som brugen af en række forskellige vignetter, der udfylder siderne, hvor noder og
        tekst lader plads åben.</p>
    <p>Derimod er der ganske få illustrationer i værket, i alt fire træsnit. Bagsiden af titelsiden
        ($blad a 1v/$) prydes af kongevåbenet, en klar markering af bogens status som kongeligt
        autoriseret.</p>
    <p>Kun to optrin af Jesu liv er afbildet, begge meget tidligt i bogen: indtoget i Jerusalem
        umiddelbart inden den første salme overhovedet, "KOm Hedningers frelser sand"
        ($blad 1r/$), og hyrdernes tilbedelse af Jesus i krybben inden bønnen "Kyrie
        eleison" ('Herre, forbarm dig') til juledag ($blad 3r/$).</p>
    <p>Som illustration til Niels Hemmingsens salme "Huo som Christi Kaarss vil pryde"
        bringes et kors med de fem symbolske sten, som salmen opfordrer den troende til at sætte i
        korset: "Tro Ydmyghed Lydactighed Taalmodighed og Kierlighed" ($blad 81r/$).
        Tankegangen skal formentlig ses som et modstykke til den katolske andagt over rosenkransens
        fem store sten eller perler, som symboliserer stadier i Jesu liv og frelsergerning (Lyster
        2002, afsnittet "Den danske Psalmebog", Bach-Nielsen 2015).</p>
    <h4 id="noder">Noderne</h4>
    <p>Salmebogen indeholder noder til 216 melodier. Af disse melodier er enkelte indbyrdes
        beslægtede (fx "Resurrexit Christus", $blad 83r/$, og "Christ stod op aff
        døde", $blad 83v/$), og nogle få kan opdeles i flere melodier (fx "Ærens Konning O
        Christe", $blad 94r/$, der som indskudsstrofe har salmen "O Fader vdi
        Himmelen"). 209 af melodierne er skrevet i en forenklet form for mensuralnotation, mens
        6 melodier er noteret med kvadratnoder. Én melodi, nemlig den førnævnte "Ærens Konning
        O Christe", $blad 94r/$, benytter begge notationsformer.</p>
    <p>Mensuralnotation er karakteristisk ved, at nodernes værdi og indbyrdes relation afgøres af
        den såkaldte mensur, der angives i begyndelsen af en melodi på samme sted som moderne
        taktarter. Kort fortalt er relationen mellem longa/brevis og brevis/semibrevis enten 1:2
        eller 1:3, og en nodes værdi afgøres af sammenhængen. Inden for mensuren ₵ er brevis brevis
        semibrevis = 2+2+1. Angives mensuren 3, er værdien af de samme noder 3+2+1, idet den første
        brevis betragtes som en hel <em>tactus</em> bestående af 3 semibrevis. Til at tydeliggøre
        disse værdier, anvendes undertiden 1) <em>kolorering</em>, dvs. at en node sværtes sort og
        kun kan have værdien 2 (ikke 3) (fx $blad 80r/$, sidste vers), og 2) <em>punctus
            divisionis</em>, en lille skråstreg, som angiver begyndelsen af en ny <em>tactus</em>
        (fx $blad 146r/$, andet vers: "Søndagen nu kalde"). Mensuralnotationen i
        salmebogen gør ikke brug af taktstreger, men anvender enkelte eller dobbelte streger til at
        inddele en melodi i afsnit.</p>
    <p>Noderne er fremstillet med brug af typetryk, og Thomissøns salmebog er det første større
        bogværk produceret af en bogtrykker i Danmark, som udnytter denne nye teknik. Til formålet
        har bogtrykkeren, Lorentz Benedicht, formodentlig anskaffet nodetyperne i Tyskland.
        Systemhøjden er 9 mm, og nodebilledet er sammenligneligt med udenlandske tryk fra tiden
        (Davidsson 1962:23). Det skal dog nævnes, at teknikken er udnyttet i førreformatoriske bøger
        på dansk grund. De liturgiske bøger <em>Missale Norvegie</em> (København, 1519) og <em>Canon
            Roschildensis</em> (Nyborg, 1521) er trykt med tomme nodelinjer, der er sat med typer.
        Men i tiden før 1569 var metalstik eller træsnit det mest almindelige (Davidsson 1962), som
        det bl.a. ses i <em>Th</em>et <em>cristelighe mesßeembedhe</em> (Mortensøn 1528) og <em>En
            Ny Psalmebog</em> (1553). På den baggrund er Benedichts værk et nybrud, idet han
        anvendte støbte typer til fremstilling af noderne i Thomissøns salmebog. Der behøvedes blot
        et begrænset antal forskellige typer med nodehoveder, linjer og diverse tegn, som i den
        rette kombination blev sat sammen i trykformen.</p>
    <p>For mensuralnotationen er det karakteristisk at anvende ligaturer, der er trykt ved at
        tætstille to eller flere typer, som altså ikke er egentlige typografiske ligaturer. De skal
        forstås som sammenbundne toner under den samme tekststavelse. Af den grund forekommer kun
        simple recta-ligaturer, og obliqua-ligaturer, der udgøres af én fysisk type, ses ikke.
        Værdien af tonerne i en ligatur afgøres ud fra antallet af noder i ligaturen, bevægelsen fra
        node til node (op eller ned) samt tilstedeværelsen og retningen af halse. De oftest
        forekommende ligaturer er to sammenpressede brevistyper (svarende
        til brevis-brevis) og de samme typer, men med en opadgående hals på venstre side
        (semibrevis-semibrevis). Eftersom Benedicht anvendte separate typer til ligaturerne,
        forekommer der tilfælde, hvor værdien af tonerne er tvivlsom, fx $blad 85v/$ (andet system 
        på ordet 'nød'), hvor den venstre hals angiver semibrevis for den første node, den højre 
        hals brevis for den sidste node. Ligaturen optræder som afslutning på en strofe, hvor 
        Thomissøn typisk anbringer en longa, og eftersom tryktypen er en longa, kan der være 
        tvivl om, hvorvidt han blot ønskede at angive en melisme og ikke eksakte værdier til 
        de to noder.</p>
    <p>Benedicht genanvendte nodetyperne i <em>It smuct Epithalamion</em> i 1572 (Glahn 1982), i
            <em>Exempla regulæ</em> og <em>Argumenta resurrectionis corporum</em>, de sidstnævnte
        udgivet i 1578 af Thomissøns efterfølger som rektor ved Ribe Katedralskole, Peder Hegelund.
        Jepserssøns Graduale, som Benedicht fremstillede i 1573, trykte han med et andet sæt typer
        med en systemstørrelse på hele 19 mm.</p>
    <p>Hvad nodesatsen angår, må bogtrykket betegnes som et særdeles veltilrettelagt værk, hvis
        notationsmæssige indhold er af høj kvalitet. Nodetrykket vidner om, at Thomissøn sigtede
        højt, og at bogtrykkeren Lorentz Benedicht efterkom kravene. Dette kommer bl.a. til udtryk
        i, at der bogen igennem forekommer sangtekst direkte under noderne. En sådan opsætning
        krævede en minutiøs vertikal justering af node- og bogstavstyper i forhold til hinanden, og
        der findes ikke noget fortilfælde i danske bogtryk. I mange tilfælde bestræbte Thomissøn sig
        på at tilpasse melodinotationen til teksternes vekslende stavelsesantal, og han har
        øjensynligt ønsket, at det skulle afspejle sig i opsætningen. Ofte ser man derfor, at
        stavelserne står snorlige under de tilsvarende noder. Dette forekommer ikke i samme grad i
        Jespersens graudale på trods af, at dette værk også blev fremstillet af Benedicht.</p>
    <h4 id="musik">Musikken</h4>
    <p>Som forlæg for melodierne anvendte Thomissøn på den ene side kilder, der havde været i brug i
        katolsk tid. 81 melodier stammede herfra, blandt andet melodien til 'Guds Engel sidder hoss
        graffuen' ($blad 87v/$) og 'Guds Engel klar oc huid' ($blad 88v/$), der er fordanskninger af
        påske-antifonen <em>Sedit Angelus</em>. På den anden side tog Thomissøn melodistof fra nye
        tyske og nederlandske sangbøger. Fire samlinger, der opstod i kredsen omkring Luthers
        reformarbejde, havde stærk indflydelse ikke alene på Thomissøns salmebog, men på den
        lutherske salmesang i det hele taget, nemlig Johann Walters samling af flerstemmige
        kompositioner <em>Geystliche gesangk Buchleyn</em> (Wittenberg 1524) samt de tre enstemmige
        sangbøger <em>Geistliche lieder</em> (Joseph Klug, Wittenberg 1533), <em>Geistliche
            lieder</em> (Valentin Schumann, Leipzig 1539) og <em>Geystliche Lieder</em> (Valentin
        Babst, Leipzig 1545).</p>
    <p>142 af Thomissøns melodier var at finde i disse og lignende tyske kilder. Heraf var kun 43
        melodier i nøje overensstemmende med tyske forlæg – et vidnesbyrd om, at Thomissøn ikke blot
        gengav melodierne, men tilpassede dem efter senere traditioner eller lokale syngemåder
        (Glahn 1954:288). Hvad Thomissøns redaktion af melodierne angår, er billedet imidlertid
        broget. I nogle tilfælde noterede han en ældre version end den, der forekom hyppigst i tyske
        kilder, mens han i andre tilfældes tilpassede notationen efter traditionen i dansk
        sammenhæng.</p>
    <p>På trods af salmebogens titel, <em>Den danske Psalmebog</em>, var Thomissøns idé ikke at
        samle et særegent dansk repertoire af melodier. Det drejede sig heller ikke om mekanisk at
        gengive melodierne efter de kilder, han havde indsamlet. Snarere var det hans mission at
        gengive "en Version oc fordanskelse paa huer Psalme/ huilcken her i Kiøbenhaffn
        brugelig er". Salmesangen ved landets hovedkirke, Vor Frue i København, skulle være
        normen, så "at andre/ for enigheds skyld/ ocsaa samme Noeder oc fordanskelse bruge
        kunde". Det er imidlertid uklart (og vanskeligt at dokumentere), i hvor høj grad
        melodiformerne afspejler en særegen københavnsk tradition. På baggrund af Thomissøns indsats
        som udgiver er salmebogen blevet betegnet som "den største bedrift i den danske
        kirkemusiks historie" (Glahn 1954:289).</p>
    <h4 id="tekster">Teksterne</h4>
    <p>Thomissøn nævner selv i sit forord, at hans salmebog indeholder 268 salmer ($blad d 4r/$). Af
        dem er ti på latin (fx $blad 6r/$, $77v/$ og $100v/$), tre dog delvist danske, idet
        verselinjerne skiftevis er latinske og danske ($blad 15v/$, $17v/$ og $19v/$). Sprogskiftet
        markeres typografisk meget klart, idet latinsk tekst er sat med antikva
        ("latinske" bogstaver), dansk med fraktur ("gotiske" bogstaver); i den
        elektroniske udgave gengives skrifttyperne som henholdsvis kursiv og ordinær. De ti latinske
        salmer er alle beregnet til afsyngelse ved de tre store højtider, flest til jul.</p>
    <p>Ganske få salmer er uden rim, bl.a. de tre lovsange fra Lukasevangeliet ($blad 302r/$,
        $302v/$ og $303v/$). Men langt de fleste er kendetegnet af enderim og opbygget i
        velafgrænsede enheder, vers (linjer) og strofer (versgrupper). I de danske salmebøger før
        Thomissøns blev stroferne markeret ved linjebrud, mens de enkelte vers blev sat omløbende
        som prosa. Den praksis brød Thomissøn ved at sætte hvert vers på én linje. Systemet er dog
        ikke fulgt, hvor første strofes tekst står under noderne.</p>
    <p>Salmernes versbygning følger andre principper end den senere standard for dansk poesi. Derfor
        skal reformationstidens praksis med hensyn til rim og rytme gennemgås her. Som eksempel
        bruges strofe 1 og 2 af "Alleniste Gud i Himmerig" ($blad 109v/$-110r), og for
        nemheds skyld er de enkelte vers nummereret:</p>
    <blockquote>
        <p>Strofe 1</p>
        <p>1 Alleniste Gud i Himmerig<br/> 2 være loff oc priss for alle sin naade/<br/> 3 der hand
            haffuer giort i Jorderig/<br/> 4 J disse samme naadelig dage.<br/> 5 Paa Jorden er
            kommen stor glæde oc fred/<br/> 6 Menniskerne maa vel glædis ved/<br/> 7 Guds yndist oc
            gode villie.</p>
        <p>Strofe 2</p>
        <p>1 Wi loffue wi prise wi neye dig/<br/> 2 Wi tacke dig for din herlighed/<br/> 3 O Herre
            Gud Fader i Himmerig/<br/> 4 Du haffuer oss giort stor kierlighed/<br/> 5 Alting haffuer
            du i din mact oc vold/<br/> 6 Huad du vilt haffue frem kand ingen forholde<br/> 7 Vel
            dennem der dig kunde frycte.</p>
    </blockquote>
    <p>Ved at se på begge strofer kan man finde salmens rimstilling: Seks af versene rimer
        indbyrdes, nemlig vers 1 og 3, vers 2 og 4, vers 5 og 6. Der er tale om et krydsrim
        (a-b-a-b) efterfulgt af et parrim (c-c), mens vers 7 ikke indgår i rim. Det er nødvendigt at
        inddrage to strofer, fordi nogle af de ord, der burde rime, ikke gør det – efter moderne
        opfattelse. I dag accepterer vi ikke, at <em>naade</em> skulle rime på <em>dage</em> (strofe
        1, vers 2 og 4) eller <em>vold</em> på <em>forholde</em> (strofe 2, vers 5 og 6). I
        Thomissøns salmebog vrimler det med den slags rim, og de var alment accepterede i datidens
        poesi, selvom man da helst undgik dem. Nogle af dem har faktisk rimet i dialekter, fx
            <em>vold</em> - <em>forholde</em> i strofe 2, men det gælder ikke <em>naade</em> -
            <em>dage</em>. De skrappere krav til rimkvalitet slog først igennem i dansk litteratur
        fra sidste halvdel af 1600-tallet, hvor Thomas Kingo og andre barokdigtere satte nye
        standarder for det poetiske sprog, bl.a. for rimenes kvalitet. Det er selvsagt ikke rimeligt
        at vurdere reformationstidens salmer ud fra senere tiders normer.</p>
    <p>Også rytmen følger andre principper end barokkens og senere tiders digtning. Stavelsestallet
        i versene ligger ikke fast, selvom de skal synges til samme melodi. I strofe 1 har fx vers 1
        ni stavelser, men i strofe 2 har det ti, og vers 6 har henholdsvis ni og tolv stavelser.
        Strofe 1 er trykt under noderne, og der kan vi se, hvordan Thomissøn har tænkt sig, at
        stavelserne skulle fordeles på tonerne. Når to stavelser skal synges på samme tone, er noden
        delt op i to med samme værdi og længde, fx til <em>være</em> i vers 1, hvor vers 3 har én
        stavelse, <em>I</em>, som skal udfylde samme plads i melodien som <em>være</em>. Når én
        stavelse skal strækkes over flere toner, kan noderne skrives som en art ligatur
        (<em>go</em>de i vers 7). I det store flertal af strofer, som ikke står direkte under
        noderne, har degnen måttet oplære sin menighed i en bestemt fordeling af teksten til
        melodien. Vore dages lejlighedssange giver os en fornemmelse af problemet, som vi ikke er
        trænet i at løse på samme selvfølgelige måde som reformationstidens mennesker. Også rytmisk
        sker fornyelsen i barokdigtningen, som knæsætter det princip, at der skal være regelmæssig
        vekslen mellem trykstærke og tryksvage stavelser. I 1500-tallet opfattede man udelukkende de
        trykstærke stavelser som rytmisk relevante, mens der frit kunne indlægges tryksvage
        stavelser. Forskellen fremtræder meget tydeligt, hvis man sammenholder Thomissøns udgave af
        de første fire vers af strofe 1 med den moderne tekst (<em>Den danske Salmebog</em>, 2003,
        nr. 435). Foran de trykstærke stavelser er der indsat en apostrof.</p>
    <blockquote>
        <p>All'eniste 'Gud i 'Himme'rig<br/> være 'loff oc 'priss for 'alle sin 'naade/<br/> der
            'hand haffuer 'giort i 'Jorde'rig/<br/> J 'disse 'samme 'naadelig 'dage.</p>
        <p>Al'eneste 'Gud i 'Himme'rig<br/> ske 'lov og 'pris for sin 'nåde,<br/> som 'han har os
            'skænket 'fader'lig<br/> at 'fri os af 'syndens 'våde!</p>
    </blockquote>
    <p>Strofeformen med syv vers i krydsrim efterfulgt af parrim og et urimet vers er en af de mest
        yndede i Thomissøns salmebog. Men gennem hele værket er variationsrigdommen stor. Det er
        ganske almindeligt med strofer på fire, seks eller otte vers, og der findes ikke få med
        endnu flere. Hyppigst optræder krydsrim og parrim, gerne i kombination, men mere
        komplicerede rimstillinger er ikke sjældne, fx typen a-a-b-c-c-b, der sammenbinder seks
        vers. Raffinementer som rim på tværs af strofer forekommer også ($blad 155v/$, hvor sidste
        vers i strofe 1og 2 rimer, ligesom i de følgende strofer, der rimer parvis). I vekselsange
        findes omkvæd som menighedens svarvers (bl.a. i den lange bøn, litaniet, $blad 246v/$), og
        også ellers forekommer omkvæd (fx $blad 114r/$). De typiske vers har tre eller fire
        hovedtryk, men halvvers er ikke usædvanlige (bl.a. $blad 310v/$).</p>
    <p>Det brede spektrum af strofeformer afspejler naturligvis salmebogens rige musikalske
        repertoire og dermed også den lange tradition, Thomissøn trækker på, tekstligt set fra Det
        gamle Testamentes salmer til helt nyskrevne åndelige viser.</p>
    <h4 id="indledninger">Indledningerne</h4>
    <p>I registrene giver Thomissøn vigtige oplysninger om salmernes oprindelse og brug (se
        afsnittet $Registrene/$). De suppleres eller gentages i et vist omfang af indledningerne til
        de enkelte salmer, som er emnet her.</p>
    <p>Hver eneste salme har et nummer, der betegner dens plads i afsnittet. Derefter følger en
        indledning af varierende omfang og indhold. Før de salmer, der ikke ledsages af noder, er
        der næsten altid en henvisning til en passende melodi, fx "O Herre Gud miskunde dig
        etc. siungis lige som/ Nu er oss Gud miskundelig &amp;c." ($blad 122r/$). Som i
        eksemplet indeholder indledningen gerne salmens titel i form af dens første linje, men
        førstelinjen kan erstattes af de latinske titler ved de meget velkendte salmer, fx fungerer
            "<em>Gloria in excelsis Deo &amp;c.</em>" som indledning til "Alleniste
        Gud i Himmerig" ($blad 109v/$). Om de gamle Mariaviser siges det eksplicit, at de er
        omtolket; "<em>Regina cœli,</em> Christelig foruent/ Jesu Christo til loff oc ære"
        indleder eksempelvis "Ærens Konning O Christe" ($blad 94r/$).</p>
    <p>Forfatterne oplyses antagelig i de tilfælde, hvor Thomissøn har kendt deres identitet, fx
        "Løfft op dit Hoffuit all Christendom/ Søffren Scriffuer/ Borgemester i Kolding. M. D.
        lxiiij" ($blad 359r/$). I dette og en del andre tilfælde oplyses også et årstal, enten
        for salmens tilblivelse eller dens udgivelse. Oversætterne kan nævnes som i "<em>Laus
            tibi Christe etc.</em> Paa danske. D. Pet: Pallad." ($blad 78r/$). Det sker også,
        hvor der er tale om gendigtninger af de gammeltestamentlige salmer: "Den XXXI. Psalme
            <em>In te Domine speraui</em>/ Vdset i denne Sang aff Erlig oc Velbyrdig Mand/ Her
        Herluff Trolle til Herluffsholm/ Ridder". Generelt anføres Davidssalmerne ligesom i
        citatet med nummer og den latinske begyndelse. Det samme gælder andre skriftsteder ($blad
        298r/$ m.fl.), hvor den latinske tekst dog ikke sjældent udelades: "Sancte Pouels
        Loffsang om sin Omuendelse. j. Timoth. j." I de ældre salmebøger var skriftstederne
        fremhævet som noter i marginen, men den skik har Thomissøn forladt til fordel for en
        indarbejdning i den løbende tekst – med enkelte undtagelser ($blad 336r/$, $367r/$,
        $370r/$).</p>
    <p>Mange af indledningerne vejleder i brugen af den efterfølgende salme, især ved at oplyse
        anledninger, den vil passe til: "En Aandelig vise/ til at bede om Troen haab oc
        kierlighed/ oc bistandighed vnder Kaarss oc forfølgelse" ($blad 268v/$). Enkelte gange
        gives der en konkret anvisning på, hvordan salmen skal fremføres: "<em>Agnus Dej</em>.
        Siungis tre gange" ($blad 127v/$). Disse anvisninger kan være meget detaljerede og
        dermed give interessante indblik i periodens skikke (fx $blad 200v/$ om bryllup og $334r/$
        om begravelse).</p>
    <h4 id="sammenfatning">Sammenfattende om teksterne</h4>
    <p>I sin udførlige fortale gennemgår Thomissøn alle tidligere danske salmebøger (se $afsnittet
        om fortalerne/$). Dermed har han også gjort rede for en central gruppe kilder, idet han
        optager så godt som alle salmerne i de ældre samlinger, bortset fra deciderede dubletter
        (Lyster 2002, afsnittet "Den danske Psalmebog (DdP)", Dal 1997:19f, Malling
        1978:47). Teksterne har han moderniseret mht. stavning, men derudover ændrer han ikke meget,
        og det er vanskeligt at se en linje i hans tekstredigering.</p>
    <p>I fortalen fremhæver han, at han har udvidet det foreliggende repertoire "met mange
        Christelige Sang (hen ved 150.)". Tallet er bekræftet af senere undersøgelser (bl.a.
        Malling 1978:47). De konkrete kilder til disse nyoptagne salmer oplyser han ikke, og de er i
        vidt omfang ukendte; en del er muligvis skabt specielt til salmebogen.</p>
    <p>Derimod gør Thomissøn omhyggeligt rede for mange af salmernes oprindelse, dels i registrene,
        dels i indledningerne til de enkelte salmer (jf. afsnittene $Registrene/$ og
        $Indledningerne/$). På den baggrund kan de grupperes som følger (jf. Dal 1997:20-25):</p>
    <ul>
        <li>
            <p>Førreformatoriske salmer</p>
        </li>
        <li>
            <p>Luthers egne salmer</p>
        </li>
        <li>
            <p>Andre tyske lutherske salmer</p>
        </li>
        <li>
            <p>Danske lutherske salmer</p>
        </li>
    </ul>
    <p>Uanset oprindelse har salmerne samme funktion: De er menighedens fælles sang, og derfor skal
        de ikke præges af forfatternes forskellige individualiteter (se nærmere Friis 1945:303-21).
        Statskirkens centrale opgave i reformationsårhundredet var at udbrede den lutherske lære til
        hele befolkningen og at inderliggøre den nye opfattelse af gudsforholdet og kristenlivet i
        hver enkelt menneske. Til det formål skulle sproget være enkelt, let forståeligt og
        genkendeligt, gerne formelpræget. Det betyder naturligvis ikke, at alle salmerne er ens, for
        de skal bruges i forskellige konkrete sammenhænge, og de vekslende anledninger sætter deres
        tydelige præg på både melodier og tekster.</p>
    <p>I løbet af middelalderen var der udviklet et dansk poetisk sprog, som i vidt omfang kunne
        anvendes også af den lutherske kirke. Det er klart, at man måtte udrense de specifikt
        katolske begreber, der bl.a. var knyttet til skærskilden, klostervæsenet, Maria- og
        helgendyrkelsen. Men de talrige bibelske vendinger i middelalderens åndelige viser kunne
        uden videre indgå i den lutherske salmesang (se nærmere Møller 1923:XXI-XXVI).</p>
    <h3 id="betydning">Værkets betydning</h3>
    <p>Værkets betydning for salmesangen i Danmark-Norge i tiden efter dets udgivelse kan næppe
        overvurderes. Med sin lovbestemte anvendelse i dobbeltmonarkiets kirker var bogens
        udbredelse sikret fra nord for polarcirklen til Tønder i sydvest og Karlskrona i øst.
        Allerede i årene efter førsteudgaven udkom en ny (formentligt mellem 1570 og 1573), som ikke
        blot mekanisk gengav førsteudgaven, men indeholdt korrektioner af tekst og noder. Denne
        udgave var formodentlig forlæg for de danske salmer i Jespersens graduale (Lyster 1982).
        Allerede omkring 1575 kom endnu en udgave af salmebogen, siden i 1592, 1617, 1628 og 1634. I
        1575 gav Frederik II tilladelse til, at andre salmebøger end Thomissøns måtte trykkes i
        Danmark, hvilket ellers havde været forbudt siden 1569 (<em>Danske Kirkelove</em>
        II:254-255). Dette resulterede i en strøm af private salmebøger og gav anledning til, at
        Thomissøns udkom i de såkaldte doudezudgaver i et lille kompakt format beregnet på salg til
        private. De var uden noder, bortset fra én i 1611.</p>
    <p>Thomissøns salmebog regnes som et af de betydeligste kirkemusikalske værker i Danmark. Den
        lagde grunden for salmesang på dansk i de efterfølgende århundreder. Det tekstlige og
        musikalske udvalg var grundstammen i salmebøger og koralbøger op til slutningen af
        1700-tallet, bl.a.Th. Kingos <em>Gradual</em> (1699), F.C. Breitendichs <em>Fuldstændig
            Choralbog</em> (1764) og Niels Schiørrings koralbøger (1781 og 1783) (Glahn 2000). I den
        seneste koralbog fra 2003 indgår 58 melodier, som også er med i Thomissøns salmebog (Glahn
        2007). På grund af sin virkningshistorie har salmebogen været genstand for adskillige
        videnskabelige undersøgelser. Således er den med et vist forbehold blevet betegnet som
        "det grundigst studerede 'værk' inden for dansk musikforskning i hele sin bredde"
        (Holme 2017:197).</p>
    <p>Med tanke på oplagets størrelse er det bemærkelsesværdigt, at der kun er overleveret to
        komplette eksemplarer af 1569-udgaven. Det ene eksemplar beror i Nasjonalbiblioteket i Oslo
        og kan dokumenteres som stammende fra en tysk privatsamling i det 18. århundredes Frankfurt
        am Main. Det andet befinder sig i Syddansk Universitetsbibliotek. Dette eksemplar har
        tilhørt historikeren Anders Sørensen Vedel, der angiveligt har modtaget det af forfatteren
        ved udgivelsen og umiddelbart efter ladet det indbinde (bind med ejerinitialer, årstal 1570,
        Kristus på korset m.v.). Senere har bogen, med en endnu ikke fuldt ud belyst ejerrække,
        tilhørt den senere Ringkøbing-borgmester Niels Jensen Bjerg (1692-1774), biskop Tønne Bloch
        (1733-1803) og herredsfoged m.v. Gustav Ludvig Baden (1764-1840), hvoraf de to sidstnævnte
        var betydelige bogsamlere. Ved auktionen i 1820 over Badens fallitbo kom bogen til
        Herlufsholm og fulgte med skolens bibliotek, da det 1969 blev erhvervet af Odense
        Universitetsbibliotek. (Oplyst af forskningsbibliotekar, cand.mag. Mogens Kragsig Jensen,
        Syddansk Universitetsbibliotek).</p>
    <h3 id="netudgave">Netudgaven</h3>
    <p>Den digitale udgave bygger hovedsagelig på de digitale faksimiler af Det Kongelige Biblioteks
        eksemplar af bogen
        (https://search.proquest.com/eebgeo/docview/2090323852/fulltextPDF/8AB096BA5D9E40F9PQ/2?accountid=132522).
        Dette eksemplar er defekt, og manglerne er delvist udbedret ved indklæbede kopier af et
        komplet eksemplar, som nu findes på Syddansk Universitets bibliotek i Odense og tidligere
        har tilhørt Herlufsholm skoles bibliotek. De indklæbede sider er med i den digitale
        faksimile-udgave og fremtræder klart lysere end de øvrige. Desuden er flere af siderne i Det
        Kongelige Biblioteks oprindelige eksemplar defekte, dels ved en ødelæggende beskæring af den
        øverste del af bladene i læg b, c og d, dels ved afrevne hjørner. Disse lakuner er i den
        digitale udgave udfyldt efter Det Danske Sprog- og Litteraturselskabs faksimileudgave fra
        1933, hvis forlæg er et komplet eksemplar på Nasjonalbiblioteket i Oslo. 1933-faksimilerne
        er blevet genoptrykt i de senere trykte faksimileudgaver.</p>
    <p>Se endvidere $udgivelsesprincipper/$ og $vejledning/$.</p>
    <h3 id="litteratur">Litteratur</h3>
    <p>Merete Geert Andersen, "Kalendarierne i vore ældste danske salmebøger", i
            <em>Hymnologiske Meddelelser</em>, årg. 5, 976, s. 101-127.</p>
    <p>Niels Knud Andersen, Efterskrift i <em>Ludwig Dietz' Salmebog 1536</em>, udg. af Niels Knud
        Andersen. København: UJDS · Akademisk Forlag, 1972, s. 5-116.</p>
    <p>Niels Knud Andersen, Efterskrift i <em>En Ny Psalmebog 1553</em>, bind II, udg. af Niels Knud
        Andersen. København: UJDS · Akademisk Forlag, 1983.</p>
    <p>Carsten Bach-Nielsen, "Salmebog, ikonografi og kontrafaktur", i <em>Hymnologi.
            Nordisk Tidsskrift</em>, bd. 44, nr. 1-2, 2015, s. 5-9.</p>
    <p>Peter Balslev-Clausen, "Forordene i reformationstidens danske salmebøger", i
            <em>Hymnologiske Meddelelser</em>, årg. 33, nr. 4, 2004, s. 245-281.</p>
    <p>Flemming Conrad, "Den litterære kanondannelse i Danmark før 1700", i Flemming
        Lundgreen-Nielsen, Marita Akhøj Nielsen &amp; John Kousgård Sørensen (red.): <em>Ord, Sprog
            oc artige Dict. Et overblik og 28 indblik 1500-1700. Festskrift til Poul Lindegård
            Hjorth</em>. København: UJDS, 1997, s. 507-532.</p>
    <p>Pil Dahlerup, <em>Reformationslitteratur</em>. København: U Press, 2016.</p>
    <p>Erik Dal, "Efterskrift", i <em>Hans Thomissøns Salmebog. 3. faksimileudgave</em>,
        udg. af Samfundet dansk Kirkesang. Herning: Poul Kristensen, 1997.</p>
    <p>Åke Davidsson, <em>Danskt musiktryck intill 1700-talets mitt</em>, Studia Musicologica
        Upsaliensia 7. Uppsala: Almqvist &amp; Wiksells, 1962.</p>
    <p><em>Danske Kirkelove samt Udvalg af andre Bestemmelser vedrørende Kirken, Skolen og de
            fattiges Forsørgelse fra Reformationen indtil Christian V’s Danske Lov, 1536-1683</em>,
        udg. af Hoger Fr. Rørdam, 3 bd. København: Selskabet for Danmarks Kirkehistorie,
        1883-1889.</p>
    <p><em>Den danske Salmebog</em>. København: Det Kgl. Vajsenhus, 2003.</p>
    <p>Oluf Friis, <em>Den danske Litteraturs Historie I</em>. København: Hirschsprung, 1945, s.
        316-321.</p>
    <p><em>Een handbog som inde holler det hellige Euangeliske Messe embede</em>. Malmø: Oluf
        Ulricksøn, 1535.</p>
    <p><em>Een ny ha</em>n<em>dbog med Psalmer oc aandelige lofsange</em>. Rostock: Ludwig Dietz,
        1529.</p>
    <p><em>En Ny Psalmebog</em>. København: Hans Vingaard, 1553.</p>
    <p>Henrik Glahn, <em>Melodistudier til den lutherske salmesangs historie fra 1524 til ca.
            1600</em>, 2 bd. København: Rosenkilde og Bagger, 1954.</p>
    <p>Henrik Glahn, "Om Hans Christensen Sthens brudesang som musikalsk kilde", i
            <em>Hymnologiske Meddelelser</em>, årg. 11, nr. 2, 1982, s. 105-110.</p>
    <p>Henrik Glahn, <em>Salmemelodien i dansk tradition 1569-1973</em>. København: Anis, 2000.</p>
    <p>Henrik Glahn, <em>Supplement til Salmemelodien i dansk tradition 1569-1973. Registrant
            vedrørende melodisamlinger til Den Danske Salmebog 2002 samt rettelser til Salmemelodien
            i dansk tradition 1569-1973</em>, udg. af Inge Bønnerup. København: Anis, 2007.</p>
    <p>Thomas Holme, "Reformationsårhundredets musik i Danmark", i Ole Høiris &amp; Per
        Ingesman (red.), <em>Reformationen. 1500-tallets kulturrevolution. Danmark</em>, bd. 2.
        Aarhus: Aarhus Universitetsforlag, 2017, s. 193-222.</p>
    <p>Niels Jespersen, <em>GRADVAL. En Almindelig Sangbog</em>. København: Lorentz Benedicht,
        1573.</p>
    <p><em>Kirkeordinansen 1537/39, Det danske Udkast til Kirkeordinansen (1537), Ordinatio
            Ecclesiastica Regnorum Daniæ et Norwegiæ et Ducatuum Sleswicensis Holtsatiæ etc. (1537),
            Den danske Kirkeordinans(1539)</em>. Udg. med indledning og noter af Martin Schwarz
        Lausten. København: Akademisk Forlag, 1989.</p>
    <p>Hans-Otto Korth, <em>Lass uns leuchten des Lebens Wort. Die Lieder Martin Luthers</em>.
        Beeskow: ortus musikverlag, 2017.</p>
    <p>Jørgen Kjærgaard &amp; Ove Paulsen, <em>Luthers salmer på dansk. Tekst, melodi, liturgi og
            teologi</em>. København: Forlaget Eksistensen, 2017.</p>
    <p>Jens Lyster, "Hans Thomissøns salmebog – mutatis mutandis. Et bidrag til Dansk
        Salmebogshistorie 1569-1608", i Henrik Glahn et al. (red.), <em>Hvad Fatter gjør...
            Boghistoriske, litterære og musikalske essays tilegnet Erik Dal</em>. Herning: Poul
        Kristensen, 1982, s. 308-333.</p>
    <p>Jens Lyster, "Hans Thomissøn", på <em>Arkiv for Dansk Litteratur</em>,
        http://adl.dk/solr_documents/thomissoen-p, 2002.</p>
    <p>Jens Lyster, "Salmer og andagtslitteratur 1517-1700", i Niels Henrik Gregersen og
        Carsten Bach-Nielsen (red.), <em>Reformationen i dansk kirke og kultur</em>, bd. 1. Odense:
        Syddansk Universitetsforlag, 2017, s. 269-305.</p>
    <p>Anders Malling, <em>Dansk Salmehistorie bind VIII. Salmebøgerne</em>. København: J.H.
        Schultz, 1978, s. 41-68.</p>
    <p>[Malmøsalmebogen]. [Udg. af Christiern Pedersen]. Malmø: [Joh. Hoochstraten], 1533.</p>
    <p>Claus Mortensøn, <em>Th</em>et <em>cristelighe mesßeembedhe</em>. Malmø: Oluf Ulricksøn,
        1528.</p>
    <p>Kaj Mogensen, "Messen i Hans Thomissøns salmebog" i <em>Kirkehistoriske
            Samlinger</em>, 1971, s. 100-129.</p>
    <p>Niels Møller, <em>Salmesprog og Salmetyper. En psykologisk Undersøgelse af
            Reformationsaarhundredets danske Menighedssang til og med Hans Thomissøns Salmebog</em>.
        København: M.P. Madsen, 1923.</p>
    <p><em>Nogle nye Psalmer oc Lofsange</em>. Rostock: Ludwig Dietz, 1536.</p>
    <p>Knud Ottosen, "Liturgien i Danmark 1540-1610", i Ingmar Brohed (red.),
            <em>Reformationens konsolidering i de nordiska länderna 1540-1610</em>, Skrifter utgivna
        av Nordiskt institut för kyrkohistorisk forskning 6. Oslo: Universitetsforlaget, 1990, s.
        258-278.</p>
    <p>Peder Palladius, <em>Søndagers Oc hellige dagers Episteler oc Euangelia met Collecter/ oc
            andet at bruge vdi Christi Naduere effter Ordinantzens lydelse</em>. Magdeburg: Hans
        Walter, 1556.</p>
    <p>Søren Sørensen, <em>Kirkens liturgi. En fremstilling med særlig henblik på den liturgiske
            musik og med forslag til salmevalg for hele kirkeåret</em>. 2. reviderede udgave.
        København: Wilhelm Hansen, 1969.</p>
    <p>Christian Thodberg, "Salmevalget i den danske gudstjeneste i tiden før Kingos
        Salmebog", i <em>Dansk Kirkesangs Årsskrift</em>, 1996, s. 40-70.</p>

</div>