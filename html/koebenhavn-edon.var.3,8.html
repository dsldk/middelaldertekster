<div>
    <h2>Håndskriftbeskrivelse</h2>
    <p>Håndskriftet E don Var 3, 8<sup>0 
</sup>blev skænket til Universitetsbiblioteket i 1731 af Grev
    Christian Rantzau, og er siden indgået i Det Kongelige Bibliotek.
    Håndskriftet er indbundet i et hellæderbind, der har træplader som
    permer. På ryggen er trykt: Codex legis Judicæ, men teksten her er
    meget slidt. Det består af i alt 23 læg, hvoraf de fleste har 10
    blade. I alt består håndskriftet af 232 blade, som er beskrevet på
    både forsiden (recto-siden, forkortet r) og bagsiden (verso-siden,
    forkortet v). Bagest findes der en rest af endnu et blad.  Materialet
    er pergament og bladene måler ca.  12,5x9 cm. Det er således i et
    lille oktav-format, og der står kun 4-6 ord på hver linje.</p>
    <p>Pergament var et
    kostbart materiale, og man anvendte også blade, der havde mindre
    huller.  Fx bl.172, hvor hullet er indrammet med rødt blæk, både
    på recto- og verso-siden, og teksten omhyggeligt placeret før og
    efter. Alle sider har tydeligt optegnede linjer og marginer, og
    linjerne er afmålt ved hjælp af gennemprikning i yderkanten. Der er
    ca. 15 linjer pr. side. På det sidste hele blad (232v) ses spor af
    to vokssegl, et rødt og et sort.</p>
    <p>Håndskriftet dateres til ca. 1400. Der
    ses kun én hånd gennem hele håndskriftet, som er skrevet med en
    smuk, tydelig og letlæselig bogskrift. Overskrifter, årstal,
    rubriktegn og enkelte sammenhængende tekststykker er skrevet med
    rødt blæk, mens initialer er indskrevet med blåt. Det har højst
    sandsynligt været en professionel skriver, der ikke har behersket
    det danske sprog. Hans forlæg for Rydårbogen har været et
    håndskrift med ca. dobbelt så lange linjer som E don Var 3, 8. Især
    ved kapiteloverskrifterne ses det, at han ikke har forstået
    sammenhængen. Thorkil Damsgaard Olsen har beskrevet dette i artiklen
    ””Rydårbogens skriver” og
    hans forlæg” i: <em>Studier i dansk dialektologi og
        sproghistorie tilegnede Poul Andersen</em>,
    København 1971, s. 263-275.</p>
    <p>På alle bladene ses en senere
    foliering øverst til højre på recto-siderne. Øverst til venstre
    på læggenes første recto-side ses en senere lægnummerering. På
    de fleste læg findes der en kustode nederst til højre på læggets
    sidste verso-side. Kustoder er en notering af næste sides første
    ord - i dette tilfælde næste lægs første side - og har således
    bl.a. været et sorteringsmærke, idet foliering ikke blev anvendt i
    det oprindelige manuskript. Nogle af de oprindelige kustoder er helt
    eller delvist bortskåret  ved bogens indbinding. I nogle tilfælde
    er den manglende kustode anført med senere hånd.</p>
    <p>Håndskriftet indeholder ud over
    Rydårbogen, som udgives her, en række afskrifter af love og
    forordninger, der fordeler sig således:</p>
    <ul>
        <li>
            <p>bl. 1 – 135: Jyske Lov</p>
        </li>
        <li>
            <p>bl. 135v – 139r: Kong Erik
        Glippings Forordning for Nørrejylland, d. 21-27 Maj 1284</p>
        </li>
        <li>
            <p>bl. 140r – 146r: Kong Erik
        Glippings Håndfæstning af Nyborg, 29 Juli 1282</p>
        </li>
        <li>
            <p>bl. 146 – 153: Kong Christopher
        IIs Håndfæstning af 25. Januar 1320</p>
        </li>
        <li>
            <p>bl. 153r – 233r: Rydårbogen</p>
        </li>
    </ul>
</div>