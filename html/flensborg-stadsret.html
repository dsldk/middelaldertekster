<div>
    <h2>Flensborg Stadsret</h2>
    <h2>Kulturhistorisk baggrund </h2>
    <p> I middelalderens Danmark havde købstaden sin egen, meget distinkte karakter i forhold
            til det omgivende samfund. I købstæderne lå torvene, her foregik handelen, og her boede
            håndværkere med mange forskellige fag. Der var behov for en regulering af alle disse
            aktiviteter, og fra omkring år 1200 fik købstæderne deres egen lovgivning, der dels
            supplerede, dels præciserede landskabslovene, altså Jyske Lov, de sjællandske love og
            Skånske Lov. Hver by havde sin ret, selvom der var vidtgående overensstemmelser mellem
            de enkelte købstæders retsregler. Flensborg fik sin stadsret i 1284, givet af
            landsherren, hertug Valdemar, og nedskrevet på foranledning af byens råd og indbyggere. </p>
    <p> I sin ældste form er Flensborg Stadsret affattet på latin, men af denne tekst er kun
            eftermiddelalderlige afskrifter bevaret. Omkring år 1300 blev teksten oversat til dansk,
            og det originale manuskript med oversættelsen findes stadig i Flensborg Stadsarkiv.
            Ligesom den latinske original daterer den danske oversættelse sig selv til 1284, men den
            må være lidt yngre, for umiddelbart efter den oprindelige lovtekst og skrevet af samme
            hånd følger et tillæg, dateret 1295. I tiden 1400-1450 blev den danske tekst oversat til
            nedertysk, og den oversættelse er bevaret i en afskrift fra slutningen af århundredet. </p>
    <p> Sproget i den danske version af Flensborg Stadsret er tydeligt jyskpræget, og teksten er
            en af de tidligste kilder til jysk dialekt. Stadsretten er inddelt i korte kapitler, som
            meget detaljeret fastlægger rammerne for købstadslivet. Takket være den omhyggelige
            gennemgang af konkrete retstilfælde giver de mange paragraffer et levende indtryk af
            byens hverdag. </p>
    <p> Flensborg Stadsret er tidligere udgivet i <em>Danmarks gamle Købstadlovgivning </em> I-V,
            ved Erik Kroman, for de plattyske teksters vedkommende sammen med Peter Jørgensen,
            1951-1961. Her står den danske tekst s.113-135, den latinske s.94-112 og den
            nedertyske s.135-160 i bind I. </p>
    <h2 name="sen-tilf">Se desuden</h2>
    <ul>
        <li>
            <a href="/files/word-frequencies/flensborg-stadsret.pdf">Frekvensliste</a>
        </li>
        <li>
            <a href="/files/additions/flensborg-stadsret-sen-tilf.pdf">Senere tilføjelser til
                        manuskriptet</a>
        </li>
    </ul>
</div>