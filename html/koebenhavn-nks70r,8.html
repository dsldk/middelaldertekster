<div>
    <h2>Håndskriftbeskrivelse</h2>
    <p>Det ganske lille håndskrift NkS70R,8o befinder sig på Det Kongelige
Bibliotek i København. Det består af fem løse pergamentsblade, der
måler ca.13 x 11 cm. Bladene er beskrevet på både forsiden
(recto-siden, forkortet r) og bagsiden (verso-siden, forkortet
v). Dets indhold er:</p>
    <ul>
        <li>Slutningen af en kongelig forordning fra 1251 i dansk oversættelse blad 1r</li>
        <li>Harpestrengs kogebog blad 1v-5v</li>
    </ul>
    <p>De fem blade er udtaget af et manuskript i Stockholm, C41 på
Kungliga Biblioteket. I C41 findes begyndelsen af forordningen fra
1251, der slutter præcis, hvor NkS70R,8o begynder. Blad 1v i det
københavnske fragment bærer lægsignaturen X, og det modsvarende IX
findes i sidste læg af C41. Skriften er den samme i de to
håndskrifter, ligesom den specielle udsmykning af hver sides
begyndelseslinje, hvor de høje bogstavers hovedstav er forlænget og
prydet med ornamenter og småtegninger, udført med sort og rødt blæk. I
øvrigt er udsmykningen sparsom, hovedsagelig røde initialer og røde
streger gennem de få store begyndelsesbogstaver. Sprogformen i
manuskriptet peger mod en tilblivelse omkring 1350, men nye træk i
skriften gør det sandsynligt, at håndskriftet er udfærdiget i de
første årtier af 1400-tallet.</p>
    <p>Hovedindholdet af C41 er Jyske Lov. Som i talrige andre
håndskrifter er lovteksten suppleret med anden juridisk litteratur,
her den kongelige forordning. Til reglerne for det lovlydige liv
slutter sig så anvisninger på det sunde liv.</p>
    <p>I C41 findes forskellige ejernavne, men ingen er
identificeret. Endnu i 1770'erne, da den kongelige forordning blev
afskrevet for at udgives, var den komplet og kogebogen altså på sin
oprindelige plads. Men omkring 1840 kom de fem sidste blade i
filologen og historikeren Chr. Molbechs besiddelse, og efter hans død
indgik fragmentet i Det Kongelige Bibliotek. I nyere tid er det
forsynet med bladtælling. Siden er blad 3 og 4 fejlagtigt blevet
ombyttet og forsynet med nye, forkerte bladtal. Studér Middelalder på
Nettet bringer teksten i den oprindelige orden.</p>
</div>