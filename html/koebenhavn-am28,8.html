<div>
    <h2>Håndskriftbeskrivelse</h2>
    <p>Håndskriftet i Den Arnamagnæanske Samling med signaturen AM 28, 8<sup>o</sup>, der også
        kaldes <i>Codex Runicus</i> er vel nok det mest berømte danske håndskrift fra middelalderen,
        men det er også et af de mest usædvanlige. Allerede fra 1000-tallet har den latinske skrift
        slået rod i Danmark, og i hvert fald fra midten af 1200-tallet ved vi at den latinske skrift
        har været anvendt til at skrive danske tekster. Sammen med den latinske skrift kom også den
        håndskrevne bog til Danmark; den middelalderlige bog har et format vi genkender i nutidige
        bøger: den består af ark der er foldet i læg, hæftet og indbundet. Codex Runicus er en bog
        af denne type, den omfatter 100 blade af pergament fordelt på 14 læg. Men i stedet for
        latinske bogstaver har den ukendte skriver valgt at udfylde bladene med runer i disses
        middelalderlig udformning, de såkaldte stungne runer. </p>
    <p>Også håndskriftets layout med røde overskrifter og initialer i forskellige farver afslører at
        det latinske bogformat har været den norm, Codex Runicus' tilrettelægger har
        tilstræbt. Ligesom enkeltheder viser at et forlæg har haft har været skrevet
        med latinske bogstaver.</p>
    <p>Det kan ikke vides hvilken motivation de i alt 3 skrivere har haft til at vælge runer til at gengive
        den danske tekst; særbogstaver for nordiske lyde havde længe været inkorporeret i latinsk
        skrift, så det har næppe været et ønske om bedre at kunne gengive dansk tale. Men måske har
        de ønsket at give teksten en hemmelighedsfuld karakter eller villet give det udtryk at
        bogen havde høj alder, og i kraft heraf en forrang i forhold til andre tekster. Denne sidste
        teori passer godt med at håndskriftets indhold hovedsageligt er juridisk; og den runeskrevne
        bog har kunnet signalere at den rummede 'den gode gamle ret'. Men Codex Runicus er ikke helt
        enestående, vi kender <a href="gammeldanskseddelsamling.dk/forside/kilde?qid=24782">et
            fragment</a> af et andet gammeldansk håndskrift skrevet med runer, og det er derfor
        muligt at runeskriften har været en litterær mode i 1300-talets Skåne. </p>
    <p>Codex Runicus indholder som sagt mestendels juridiske tekster; nærmere bestemt kan de 4
        første (og længste) af håndskriftets 8 tekster karakteriseres som juridiske, de øvrige har historisk,
        geografisk og -- den mest kendte -- poetisk karakter: <ul>
            <li>
                <a href="http://middelaldertekster.dk/skaanske-lov/1">Skånske Lov</a>, bl.
                1r-82v</li>
            <li>
                <a href="http://middelaldertekster.dk/bodloest-maal/1">Bodløst mål (et tillæg til
                    Skånske Lov)</a>, bl. 83r-v</li>
            <li>
                <a href="http://middelaldertekster.dk/skaanske-kirkelov-am28/1">Skånske
                Kirkelov</a>, bl. 84r-91v</li>
            <li>
                <a href="http://middelaldertekster.dk/om-konejord/1">Om konejord (et tillæg til
                    Skånske Lov)</a>, bl. 91v</li>
            <li>
                <a href="http://middelaldertekster.dk/kongetal/1">Kongetal</a>, bl. 92r-v</li>
            <li>
                <a href="http://middelaldertekster.dk/runekroenike/1">Runekrønike</a>, bl.
                93r-97r</li>
            <li>
                <a href="http://middelaldertekster.dk/landegraense/1">Landegrænse mellem Danmark og
                    Sverige</a>, bl. 97r-100r </li>
            <li>
                <a href="http://middelaldertekster.dk/droemte-mig-en-droem/1">Folkevisestumpen
                    Drømte mig en drøm i nat</a>, bl. 100r.</li>
        </ul>
    </p>
    <p>En udførlig beskrivelse af håndskriftet findes på <a href="https://handrit.is/da/manuscript/view/AM08-28">handrit.org</a>. Fotografier af
        håndskriftet AM 28, 8<sup>o</sup> er stillet til rådighed for middelaldertekster.dk af Den
        Arnamagnæanske Samling, Nordisk Forskningsinstitut, Københavns Universitet. Fotografierne er
        optaget i Fotografisk Atelier, Nordisk Forskningsinstitut.</p>
    <p>Fra AM 28, 8<sup>o</sup> udgives samtlige tekter på middelaldertekster.dk</p>
</div>