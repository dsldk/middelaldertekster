<div>
    <h2>Legendefragmenter</h2>
    <h2>Kulturhistorisk baggrund</h2>
    <p> Legender, fromme fortællinger om hellige kvinder og mænd, var populære i hele det
        middelalderlige Europa. På helgenernes festdage, som var fastlagt i kalenderen, blev der
        holdt særlige gudstjenester, hvor man læste skildringerne af deres levned og de mirakler, de
        havde udvirket både i levende live og efter døden. I klostrene var legenderne et både
        opbyggeligt og underholdende indslag i dagligdagen. Mange prædikener blev oplivet af de
        farverige fortællinger. </p>
    <p> Nogle legender gik langt tilbage, til kristendommens tid som forfulgt religion i Romerriget.
        Andre kom til, når ekstraordinært fromme mennesker ved deres underfulde gerninger vidnede om
        Guds nærvær. Beretningerne om dem bredtes i mange tilfælde over hele Vesteuropa, men talrige
        legender fik kun lokal udbredelse, nært knyttet, som de var, til dyrkelsen af et helligt
        menneske og dets jordiske levninger. Til brug for kirker og klostre anlagdes forskellige
        legendesamlinger. Antallet af bevarede tekster både på latin og på folkesprogene er meget
        højt. Også på dansk er der overleveret adskillige legender, både komplette og
        fragmentariske. </p>
    <p> Et af de ældste Harpestrenghåndskrifter fra omkring år 1300, det stockholmske K 48, begynder
        meget sært, midt i en underberetning. Det, der nu er manuskriptets første læg, har
        oprindelig været det 16. læg, viser signaturen på bagsiden af blad 6. Hvert læg har otte
        blade, så det er mange sider, der er væk. Sandsynligvis har de indeholdt en omfattende
        samling legender, og man har splittet håndskriftet op for at få en bog med rent medicinsk
        indhold. Det er sket tidligt, for to af de fjernede blade er brugt i bindet omkring en
        bibel, der blev trykt Venedig i 1519. I dag findes bladene i universitetsbiblioteket i
        Cambridge, og siden 1897, hvor de blev fundet, har de været kendt under navnet
        Cambridgefragmentet. </p>
    <p> Den legendesamling, der er fragmentarisk overleveret i Cambridgefragmentet og K 48, har en
        nær slægtning i det noget yngre stockholmske håndskrift K 4. Her begynder samlingen på blad
        27 med den opbyggelige fortælling om jomfru Marias forældre, og efter en håndfuld
        kronologisk ordnede beretninger om nytestamentlige personer følger syv legender om kristne
        jomfruer, som blev martyrer for deres tro, suppleret med beretningen om en helgeninde, der
        døde fredeligt. Martyrskildringerne bringes i kalenderorden, og nummer to er den hellige
        Christina. Af hendes legende rummer Cambridgefragmentet to brudstykker, som ord for ord
        genfindes i K 4. Det yngre håndskrift slutter abrupt med fortalen til en samling Mariaundere
        og begyndelsen af det første mirakel. I Cambridgefragmentet findes samme tekster, der her
        følger umiddelbart efter Christinalegenden. På de første blade af K 48 findes slutningen af
        et andet Mariaunder, efterfulgt af en komplet mirakelhistorie. Forholdet mellem
        håndskrifterne tyder på, at vi i Cambridgefragmentet og K 48 har tre brudstykker af den
        legendesamling, hvis første og største dele er bevaret i K 4. </p>
    <p> Legendefragmenterne er tidligere udgivet i <em>Fragmenter af gammeldanske Haandskrifter</em>,
        ved Paul Diderichsen, København 1931-37, s. 1-22. </p>
    <p> Studér Middelalder på Nettet udgiver Cambridgefragmentet, Add.3827, 1, og hele K 48, hvor
        legendefragmentet findes på de første to blade. I nettets virtuelle virkelighed er det
        hermed lykkedes at samle de to bevarede dele af et og samme gamle håndskrift, som har været
        adskilt igennem et halvt årtusind. </p>
    <h2 name="sen-tilf">Se desuden</h2>
    <ul>
        <li>
            <a href="/files/additions/legendefragmenter-add3827-sen-tilf.pdf">Senere tilføjelser til
            manuskrip Add. 3827</a>
        </li>
        <li>
            <a href="/files/additions/legendefragmenter-k48-sen-tilf.pdf">Senere tilføjelser til
                manuskript Stockholm K 48</a>
        </li>
    </ul>
</div>