<div>
    <h2>Håndskriftsbeskrivelse</h2>
    <p>Håndskriftet NkS813x,4o befinder sig på Det Kongelige Bibliotek i
København. Det består af to papirblade, der måler ca. 20,8 x 15 cm. De
har sandsynligvis udgjort et dobbeltblad, men falsen er smuldret, og
de to blade er opklæbet på en nyere papirstrimmel. De er beskrevet på
både forsiden (recto-siden, forkortet r) og bagsiden (verso-siden,
forkortet v) og indeholder 40 latinsk-danske ordsprogspar. Det er
tydeligt, at manuskriptet er et lille fragment af en større samling
ordsprog, der almindeligvis går under Peder Laales navn. I sin helhed
blev samlingen trykt i 1506, og rækkefølgen af ordsprogene i
fragmentet er stort set som i trykket.</p>
    <p>Ordsprogene er ordnet alfabetisk efter det latinske ordsprogs
begyndelsesbogstav. På blad 1 begynder de latinske ordsprog alle med
A. Efter 1506-trykket at dømme må håndskriftet have indeholdt et blad
før det bevarede. Blad 2 er midt i ordsprogene med D. Mellem
fragmentets to blade har der oprindelig været otte eller ti blade.</p>
    <p>Ordsprogene på de to blade er skrevet af to forskellige skrivere,
der begge har arbejdet i midten af 1400-tallet. Håndskriftet er
beskedent, uden nogen særlig udsmykning. Derimod er der ikke sparet på
papiret. Der er god plads omkring og mellem ordsprogene. Hensigten har
været at give mulighed for at tilføje noter, for teksten skulle bruges
i latinundervisningen. På blad 1 findes en lang række tilskrifter, der
ikke er meget yngre end ordsprogene. De kommenterer de latinske
ordsprog på forskellig vis. I marginen på blad 1r står en etymologisk
forklaring, og marginalnoterne på blad 1v omformulerer ordsprogene,
der er på vers, til den almindelige ordstilling i prosa. Mellem
linjerne er der indføjet synonymer til en del af gloserne i
ordsprogene. På blad 2 er der ingen kommentarer - det pædagogiske
ambitionsniveau ser ud til at have været for højt.</p>
    <p>Da fragmentet blev fremdraget i slutningen af 1800-tallet, sad det
i bindet omkring en kalender fra 1500-tallet. Blad 1 er noget
medtaget, og dele af teksten er forsvundet, ligesom nogle bogstaver
kun kan skimtes og ikke læses med sikkerhed.</p>
    <p>Studér Middelalder på Nettet giver mulighed for at sammenligne
fragmentet med 1506-trykket.</p>
</div>