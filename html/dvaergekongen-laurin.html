<div>
    <h2>Dværgekongen Laurin</h2>
    <h2> Litteraturhistorisk baggrund </h2>
    <p>Riddere og dværge i kamp om magt og ære har altid været en god historie. Gennem mere end tre
        hundrede år slugte danskerne fortællingen om dværgekongen Laurin, der var mægtigere og
        rigere end nogen menneskelig konge, indtil den navnkundige Didrik af Bern udfordrede ham ved
        at ødelægge hans smukke rosengård. I dag kan historien læses på nettet, sådan som den blev
        nedskrevet i håndskriftet <a href="/manuscript-descriptions/stockholm-k47">K 47</a> omkring
        år 1500. Man kan læse mere om teksten her. </p>
    <ul>
        <li>
            <a href="#Indholdsoversigt" title="Indholdsoversigt">Indholdsoversigt</a>
        </li>
        <li>
            <a href="#Handlingsgang" title="Handlingsgang">Handlingsgang</a>
        </li>
        <li>
            <a href="#Personer" title="Personer">Personer</a>
        </li>
        <li>
            <a href="#Miljøer" title="Miljøer">Miljøer</a>
        </li>
        <li>
            <a href="#Fortæller" title="Fortæller">Fortæller</a>
        </li>
        <li>
            <a href="#Fremstillingsformer" title="Fremstillingsformer">Fremstillingsformer</a>
        </li>
        <li>
            <a href="#Versemål" title="Versemål: knittelvers">Versemål: knittelvers</a>
        </li>
        <li>
            <a href="#Stil" title="Stil">Stil</a>
        </li>
        <li>
            <a href="#Sprog" title="Sprog">Sprog</a>
        </li>
        <li>
            <a href="#Tema" title="Tema">Tema</a>
        </li>
        <li>
            <a href="#Ridderidealerne" title="Ridderidealerne">Ridderidealerne</a>
        </li>
        <li>
            <a href="#tyske" title="De tyske digte om Laurin">De tyske digte om Laurin</a>
        </li>
        <li>
            <a href="#Høvisk" title="Høvisk litteratur">Høvisk litteratur</a>
        </li>
        <li>
            <a href="#Ridderromaner" title="Ridderromaner på dansk">Ridderromaner på dansk</a>
        </li>
        <li>
            <a href="#Overlevering" title="Overlevering">Overlevering</a>
        </li>
        <li>
            <a href="#K 47" title="K47 og Dværgekongen Laurin">K 47 og <i>Dværgekongen Laurin</i>
            </a>
        </li>
        <li>
            <a href="#Litteratur" title="Litteratur om Dværgekongen Laurin">Litteratur om
                    <i>Dværgekongen Laurin</i>
            </a>
        </li>
        <li>
            <a href="#sen-tilf" title="Se desuden">Se desuden</a>
        </li>
    </ul>
    <a name="Indholdsoversigt"/>
    <h2>Indholdsoversigt</h2>
    <ul>
        <li>Fortale <a href="/dvaergekongen-laurin/1">vers 1-12 </a>
        </li>
        <li>Didrik og hans hof <a href="/dvaergekongen-laurin/2">vers 13-44</a>
        </li>
        <li>Didrik hører om Laurin og rosengården <a href="/dvaergekongen-laurin/3">vers 45-161</a>
        </li>
        <li>Rosengården ødelægges <a href="/dvaergekongen-laurin/4">vers 162-227</a>
        </li>
        <li>Kampene i rosengården <a href="/dvaergekongen-laurin/5">vers 228-705</a>
        </li>
        <li>Ridderne i bjerget <a href="/dvaergekongen-laurin/6">vers 706-858</a>
        </li>
        <li>Det endelige slag <a href="/dvaergekongen-laurin/7">vers 859-876</a>
        </li>
        <li>Efterskrift <a href="/dvaergekongen-laurin/8">vers 877-882</a>
        </li>
    </ul>
    <a name="Handlingsgang"/>
    <h2>Handlingsgang</h2>
    <p> Handlingen i <i>Dværgekongen Laurin</i> sættes i gang af en samtale ved Didrik af Berns hof.
        Den unge ridder Vidrik roser begejstret sin herre, kong Didrik, frem for alle andre. Uden
        direkte at kritisere Vidriks vurdering fortæller den erfarne mester Hillebrand om dværgen
        Laurin, der er umådelig rig og regerer over mange fyrster; særlig berømt er han for sin
        smukke rosengård. Den beretning gør Didrik rasende. Hans kongelige ære er nemlig truet i og
        med, at der findes en endnu mægtigere hersker. Derfor knuser han rosengården, som er det
        mest provokerende symbol på Laurins magt. Laurin opfatter ødelæggelsen som et angreb på hele
        sin position, så da Didrik tilbyder ham økonomisk erstatning, er han afvisende; kun ved kamp
        kan han genoprette sin ære. Takket være sine magiske evner besejrer den lillebitte dværg den
        tapre, kampvante Vidrik. Også den stærke Didrik ville han have overvundet, hvis ikke
        Hillebrand havde hjulpet sin konge med kloge råd. Da Laurin er fældet, redder han sit liv
        ved at fortælle om en jomfru, han har bortført til sit bjerg. Kun hvis Didrik skåner hans
        liv, kan pigen blive fri. Hendes bror, Tellov, er en af Didriks mænd, og da Didrik ville
        trodse Laurins trussel og dræbe ham, overfalder Tellov sin herre for at redde søsteren.
        Hillebrand stifter fred mellem alle parter, og Laurin må underkaste sig Didrik. For at fejre
        forliget indbyder dværgen ridderne til fest i sit bjerg. Svigefuldt skænker han sovedrik i
        bægrene, så han kan binde sine gæster. Mens han sammenkalder sine folk, befrier jomfruen
        sammen med sin bror Didrik og ridderne. De besejrer og dræber alle dværgene, også Laurin.
        Med stort bytte drager de hjem. </p>
    <a name="Personer"/>
    <h2>Personer</h2>
    <p> Der optræder ganske få personer i <i>Dværgekongen Laurin</i>, og de repræsenterer i vidt
        omfang forskellige typer. Her gennemgås de i den rækkefølge, teksten nævner dem. </p>
    <a name="Didrik"/>
    <h2>Didrik: den gode konge</h2>
    <p> Didrik af Bern opfører sig i det store og hele, som en konge bør. Det siges ligefrem, at han
        "allæ tid war twctelig" (<a href="/dvaergekongen-laurin/3#108">vers 108</a>), og i tekstens
        univers er <i>tugt</i> indbegrebet af den passende opførsel. Ved at leve op til normen for
        kongelig adfærd sikrer Didrik sin ære, som han altid er ivrig efter at befæste. Han er
        kampberedt, stærk og stolt, helt uden frygt. Hans selvsikkerhed kan dog udarte til hovmod
        eller overmod (<a href="/dvaergekongen-laurin/4#174">vers 174-177</a>). Overmodet udspringer
        af en undervurdering af hans modstander, som han i øvrigt behandler høfligt, undtagen når
        vreden overmander ham. Over for Laurins magi kommer hans kræfter til kort, og kun ved at
        lytte til sin kloge rådgiver kan han besejre dværgen (<a href="/dvaergekongen-laurin/5#487">vers 487-623</a>). Det afsluttende drab på Laurin er brutalt (<a href="/dvaergekongen-laurin/7#867">vers 867-872</a>), om end forståeligt som reaktion på
        Laurins forræderi og brug af trolddom. For sine tro riddere er Didrik en ansvarsfuld og
        lydhør, men også krævende leder, som ikke viger tilbage for hån (<a href="/dvaergekongen-laurin/4#208">vers 208-211</a>). Om hans religiøsitet hører vi ikke
        meget, kun at han tillidsfuldt tager imod, hvad han tror er en engel fra Gud (<a href="/dvaergekongen-laurin/5#236">vers 236-237</a>). </p>
    <a name="Vidrik"/>
    <h2>Vidrik: den ivrige ridder</h2>
    <p> Vidrik Verlandsøn optræder ved Didriks hof som hans varmeste beundrer. Han omtales
        gennemgående som "kiøn", dvs. tapper (fx <a href="/dvaergekongen-laurin/2#25">vers 25</a>),
        og han har vældig lyst til at indlægge sig ære i kamp. Men han kan hurtigt tabe modet (<a href="/dvaergekongen-laurin/4#196">vers 196-207</a>) og er nok tilbøjelig til at prale.
        Videre kløgtig er han ikke (<a href="/dvaergekongen-laurin/5#252">vers 252-267</a>), og hans
        lidt naive karakter får et komisk skær, da han forveksler Laurin med en engel (<a href="/dvaergekongen-laurin/5#228">vers 228-235</a>). Komisk er også situationen, hvor
        han hænger bundet i et træ (<a href="/dvaergekongen-laurin/5#448">vers 448-449</a> og <a href="/dvaergekongen-laurin/5#558">558-571</a>). </p>
    <a name="Hillebrand"/>
    <h2>Hillebrand: den kloge rådgiver</h2>
    <p> I den indledende præsentation af Hillebrand nævnes hans krigsbedrifter, men i teksten
        trækker han kun sit sværd for at stifte fred (<a href="/dvaergekongen-laurin/5#680">vers
            680-695</a>). Hans beretning om Laurin vækker Didriks ærgerrighed, men er snarere ment
        som en påmindelse om, at også kongens magt har sine grænser; i hvert fald advarer han mod at
        drage til rosengården og tirre dværgekongen (<a href="/dvaergekongen-laurin/3#93">vers
            93-104</a>). Selv om Didrik fornærmer ham ved at tvivle på sandheden i hans beretning,
        redder han kongen i kampen mod Laurin (<a href="/dvaergekongen-laurin/5#576">vers
            576-595</a>). Her udnytter Hillebrand sin viden om dværgens magiske evner og sin logiske
        begavelse, mens hans klogskab og retfærdighedssans viser sig i den fredsslutning, han
        bringer til veje. Hans tillid til Laurins æresord gør ham blind for faren ved at modtage
        dværgens indbydelse. Da ridderne først er i Laurins rige, slår hans klogskab ikke til over
        for dværgens snuhed og trolddomskræfter. </p>
    <a name="Laurin"/>
    <h2>Laurin: den upålidelige magiker</h2>
    <p> Ved digtets begyndelse giver Hillebrand en skildring af dværgekongen Laurin, der bekræftes i
        fortællingens løb. Som en rigtig eventyrdværg bor han i et bjerg og er meget lille, omkring
        en halv meter høj. Trods hans lidenhed overgår hans rigdom, magt og styrke alt, hvad der
        kendes fra menneskenes verden. Han fører sig frem "me<i>dh</i> æræ" (fx <a href="/dvaergekongen-laurin/5#335">vers 335</a>) som en ridderlig konge; det er
        påfaldende, at kun han og hans hof karakteriseres som høviske (fx <a href="/dvaergekongen-laurin/5#239">vers 239</a>). Som det ypperste udtryk for sin
        formåen har han skabt den underdejlige rosengård, der blomstrer året rundt og alene er
        beskyttet af en silketråd. Kun magi kan frembringe noget så vidunderligt, og også Laurins
        sejre i kamp bygger på hans trolddomskræfter. Bag pragten lurer brutaliteten. Af de
        formastelige, der bryder ind i rosengården, kræver han højre fod og venstre hånd. Han er
        ikke bleg for at bortføre en jomfru - og værst af alt: han bryder sit æresord for at hævne
        sit nederlag. Denne pinlige detalje forbigår han, da han fortæller sine lensmænd om
        sammenstødet med Didrik og hans mænd (<a href="/dvaergekongen-laurin/6#775">vers
        775-790</a>). Hans død er grum, men ikke ufortjent. </p>
    <a name="Tellov"/>
    <h2>Tellov: slægtens mand</h2>
    <p> Tellov eller Ditlev, som den moderne form af navnet lyder, er en af Didriks riddere. Stillet
        i en vanskelig valgsituation sætter han loyaliteten mod sin slægt højere end troskaben over
        for sin herre. Laurin får ham over på sin side ved at love at frigive hans bortførte søster,
        og da angriber han mod al ridderlig ære sin konge (<a href="/dvaergekongen-laurin/5#648">vers 648-679</a>). Efter fredsslutningen opfatter Laurin ham som en mulig allieret:
        Tellov får ikke sovedrik, men lukkes inde sammen med sin søster (<a href="/dvaergekongen-laurin/6#738">vers 738-743</a>). Tilskyndet og hjulpet af hende
        befrier han ridderne (<a href="/dvaergekongen-laurin/6#809">vers 809-852</a>). </p>
    <a name="Jomfruen"/>
    <h2>Jomfruen: den frelsende kvinde</h2>
    <p> Den bortførte jomfru, der optræder uden navn, bliver riddernes redning. Hun gennemskuer
        Laurins forræderiske plan og får sin bror til at befri de fangne riddere (<a href="/dvaergekongen-laurin/6#809">vers 809-846</a>). Det kan kun lykkes takket være
        hendes indsigt i magi. </p>
    <a name="Miljøer"/>
    <h2>Miljøer</h2>
    <p> Fra først til sidst bevæger <i>Dværgekongen Laurin</i> sig i kongelige kredse. Didriks hof i
        Bern skildres kun glimtvis, men vi får dog indtryk af megen pragt: der er guld på Didriks
        hjelm, sadlerne er forgyldte, karrene af sølv. Ved bordet føres samtaler om ridderlig dåd og
        kongelig ære. Fortællingerne ægger til nye bedrifter (<a href="/dvaergekongen-laurin/2#13">vers 13-161</a>). </p>
    <p> Laurin omgiver sig med endnu større pragt. I rosengården udstiller han sin rigdom og magt.
        Dens røde roser blomstrer sommer og vinter, dens porte er af guld, og den er smykket med
        ædelsten (<a href="/dvaergekongen-laurin/3#83">vers 83-92</a>). Ironisk nok bliver den
        dejlige have først benyttet til sit formål, hvile og afslapning, da den er ødelagt, og det
        er heste, der nyder dens blomster (<a href="/dvaergekongen-laurin/4#218">vers 218-227</a>).
        Sin lille krop og sin diminutive hest har Laurin prydet med guld, ædelsten og elfenben (<a href="/dvaergekongen-laurin/5#268">vers 268-329</a>). Om hans hjem i bjerget hører vi
        ikke meget, for fortælleren giver op over for alle dets herligheder af guld med ædelsten;
        kun bordet af krystal og elfenben beskrives (<a href="/dvaergekongen-laurin/6#726">vers
            726-746</a>). Mens indretningen med fadebur og stue svarer til menneskeverdenen, er
        belysningen i bjergets mørke indre af magisk art (<a href="/dvaergekongen-laurin/6#827">vers
            827-832</a>). </p>
    <a name="Fortæller"/>
    <h2>Fortæller</h2>
    <p> Fortælleren træder flere gange frem som et <i>jeg</i>, der kommenterer beretningen. Han
        henvender sig til læseren, undertiden med spørgsmål om, hvad der mon nu vil ske (bl.a. <a href="/dvaergekongen-laurin/6#810">vers 810</a>). Han henviser til, hvad der tidligere
        er meddelt (fx <a href="/dvaergekongen-laurin/2#15">vers 15</a>), foregriber, hvad der vil
        komme (bl.a. <a href="/dvaergekongen-laurin/4#176">vers 176-177</a>), vælger at udskyde stof
        (fx <a href="/dvaergekongen-laurin/2#44">vers 44</a>), forsikrer om fremstillingens
        troværdighed (bl.a. <a href="/dvaergekongen-laurin/5#298">vers 298</a>), udtaler
        formodninger (fx <a href="/dvaergekongen-laurin/5#535">vers 535</a>) og udreder, hvad der
        ville være sket, hvis ikke personerne havde handlet, som de gør (bl.a. <a href="/dvaergekongen-laurin/5#614">vers 614-623</a>). Den fortrolighed, der på den måde
        skabes mellem fortæller og læser, kulminerer i den afsluttende bøn, hvor begge parter
        omfattes af et vi. </p>
    <a name="Fremstillingsformer"/>
    <h2>Fremstillingsformer</h2>
    <p> Fortællerytmen i <i>Dværgekongen Laurin</i> er gennemgående rolig, og digtet domineres af
        situationer, hvor personernes replikker gengives bredt. Mere end 40% af teksten er
        replikker. I omfang varierer de fra et enkelt vers (fx <a href="/dvaergekongen-laurin/5#237">vers 237</a>) til den anseelige længde af 42 vers (<a href="/dvaergekongen-laurin/3#63">vers 63-104</a>). De fleste replikker indledes med en anførende sætning, et inquit, i
        stil med "hillebrand ropte och sawde saa" (<a href="/dvaergekongen-laurin/5#492">vers
            492</a>). Ved at udelade inquit opnår digteren en mere flydende fremstilling, og denne
        raffinerede, men også krævende form er ret hyppig (se fx <a href="/dvaergekongen-laurin/5#433">vers 433-447</a>). Som direkte tale bringes også
        personernes tanker (<a href="/dvaergekongen-laurin/5#541">vers 541-543</a>). Indirekte tale
        er langt sjældnere og bruges især hen mod afslutningen af digtet, hvor fortælletempoet
        stiger (fx <a href="/dvaergekongen-laurin/6#712">vers 712-713</a>). Her refereres det store
        slag mellem dværgene og ridderne helt kort, mens de forudgående tvekampe mellem Laurin og
        først Vidrik, siden Didrik, blev gengivet bredt med citater af kombattanternes opildnende
        skældsord. </p>
    <a name="Versemål"/>
    <h2>Versemål: knittelvers</h2>
    <p> Middelalderens poesi på dansk er skrevet i et versemål, der kaldes knittelvers. Ordet er
        ligesom verseformen importeret fra tysk. Dets første led betyder <i>knippel</i> og betegner
        her noget simpelt, knudret. I knittelverset er kun de trykstærke stavelser metrisk
        relevante, mens antallet af tryksvage stavelser varierer. Hvert vers har fire, sjældnere tre
        tryktoppe. Konstituerende for knitteldigtningen er enderimet, altså lydlig og/eller grafisk
        overensstemmelse mellem to versslutninger, regnet fra og med sidste trykstærke vokal. På
        dette punkt er tolerancen ret stor, eller anderledes udtrykt: der er ikke helt få dårlige
        rim. Inden for knitteldigtningen forekommer forskellige rimstillinger. Enklest og hyppigst
        er parrimet, hvor to vers umiddelbart efter hinanden rimer (a-a). Formen kan varieres ved en
        vekslen mellem en- og tostavelsesrim, altså vers med mandlig henholdsvis kvindelig udgang.
        Mere kompliceret er krydsrimet, hvor fire vers bindes sammen ved, at første og tredje vers
        rimer ligesom andet og fjerde (a-b-a-b). I mere raffinerede krydsrim skiftes mellem mandlig
        og kvindelig udgang, ofte sådan, at vers med enstavelsesrim har fire tryktoppe, vers med
        tostavelsesrim tre. Helt op til seks vers kan rime indbyrdes i knitteldigtningen, idet
        første og andet vers rimer i lighed med fjerde og femte, mens tredje og sjette rimer og
        derved holder sammen på de seks vers (a-a-b-c-c-b). Efter sin brug i den kirkelige liturgi
        kaldes denne rimform ofte sekvensstrofen. Endelig findes enklere former for rimbrug, hvor
        nogle vers slet ikke indgår i rim, fx første og tredje vers i en gruppe på fire, hvis andet
        og fjerde vers rimer (x-a-y-a). </p>
    <a name="Stil"/>
    <h2>Stil</h2>
    <p> Stilen i <i>Dværgekongen Laurin</i> er bestemt af digtets metriske ramme, som sætter snævre
        grænser for de sproglige udfoldelser. Eposet er formet i parrimende <a href="#Versemål">knittelvers</a>, der som regel har fire tryktoppe, men af og til kun tre (fx <a href="/dvaergekongen-laurin/5#647">vers 647</a>). Rimenes kvalitet er gennemgående god i
        forhold til knitteldigtningens almindelige standard, og derfor kan man med ret stor
        sikkerhed regne med afskriverfejl de tre steder, hvor rimet glipper helt (<a href="/dvaergekongen-laurin/3#90">vers 90</a>, <a href="/dvaergekongen-laurin/4#165">165</a> og <a href="/dvaergekongen-laurin/6#754">754</a>). Disse metriske forhold
        præger stilen på alle niveauer. Ytringerne er altovervejende på et vers eller et verspar,
        altså to vers, der rimer. Kun sjældent er der disharmoni mellem ytring og metrum, som det fx
        sker <a href="/dvaergekongen-laurin/3#78">vers 78-79</a>, hvor en helsætning omfatter to
        ikke-rimende vers. De korte ytringer afføder en enkel sætningsstruktur med relativt få
        ledsætninger; de fleste ledsætninger fylder et vers eller mindre. For at rimene kan falde på
        plads, er det undertiden nødvendigt med usædvanlige konstruktioner som "jen
            ko<i>n</i>ni<i>n</i>g rig" (<a href="/dvaergekongen-laurin/2#17">vers 17</a>) i stedet
        for <i>en rig konge</i>. Infinitiver er gode rimord, og derfor anvender teksten ofte
        modalomskrivninger, fx "ha<i>n</i> mon thesse talæ røræ" (<a href="/dvaergekongen-laurin/6#809">vers 809</a>). Mange af rimordene og rimene optræder
        gentagne gange, og en del udtryk har karakter af formler. Hyppigt brugt er fx "m<i>edh</i>
        æræ" (bl.a. <a href="/dvaergekongen-laurin/3#56">vers 56</a>), der kan knyttes til næsten
        alle personerne, mens "jen ridd<i>e</i>r mygh<i>et</i> kiøn" er forbeholdt Vidrik (bl.a. <a href="/dvaergekongen-laurin/3#144">vers 144</a>). Ved at se på udtrykkene for et begreb
        som rigdom kan man fornemme, hvordan digtet veksler mellem formel og variation. Netop
        beskrivelserne af kostbarheder er et væsentligt element i den høviske stil ligesom
        skildringerne af personernes klædedragt og omgangsformer. Takket være dem hensættes læseren
        til riddermiljøet. </p>
    <a name="Sprog"/>
    <h2>Sprog</h2>
    <p> Den sprogform, der præger <i>Dværgekongen Laurin</i> i håndskriftet K 47, svarer i alt
        væsentligt til det gængse sprog i håndskrifter fra omkring år 1500, se vejledningen <a href="/instructions#gammeldansk">Om at læse gammeldansk</a>. Enkelte stavemåder er
        specifikt jyske, fx "jen" <i>en</i> og enstavelsesformer som "trad" <i>trådte</i> (<a href="/dvaergekongen-laurin/4#219">vers 219</a>), hvor skrivere fra andre egne af riget
        ville have haft to stavelser. </p>
    <a name="Tema"/>
    <h2>Tema</h2>
    <p> Det er ikke uden grund, at digtet går under dværgekongen Laurins navn, for handlingen er
        koncentreret om hans skæbne. Da fortællingen tager sin begyndelse, er hans tilværelse
        karakteriseret ved en uovertruffen magt, pragt og rigdom. Enhver modstand knuser han brutalt
        ved hjælp af sine magiske evner. Men i det øjeblik, de erkendes, bliver han overvundet. Han
        underkaster sig kun på skrømt for at forberede sin hævn og er villig til at bryde sit
        æresord for at genvinde sin position. At hans plan ikke lykkes, skyldes en kvinde, der har
        gennemskuet hans karakter og kender det magiske grundlag for hans magt. I åben kamp
        nedkæmpes han let og lider en død så ynkelig, som en forræder og troldmand har fortjent. Han
        personificerer den magt og rigdom, der bygger på magi og svig. I det øjeblik hans sande
        karakter erkendes, kan han overvindes. </p>
    <a name="Ridderidealerne"/>
    <h2>Ridderidealerne</h2>
    <p> Om Didrik af Bern hedder det, at "han wilde offte stride gierne" (<a href="/dvaergekongen-laurin/2#20">vers 20</a>), og tilsvarende om hans mænd, at de
        "stridhæ wilde for frweræræ / for ingh<i>e</i>n mand the baræ faræ" (<a href="/dvaergekongen-laurin/2#22">vers 22-23</a>). Hermed er hele grundlaget for
        ridderideologien givet: ridderen er en kriger, der kæmper for at forsvare kvinder og i
        enhver situation er blottet for frygt. Han drager gerne ud i verden for at vinde ære ved
        dristige eventyr, og det er en slem hån at få karakteristikken "thu matte sa gierne hiemme
        weræ" (<a href="/dvaergekongen-laurin/4#209">vers 209</a>). Sin modstander viser han
        respekt, sine kammerater troskab, sin herre hengivenhed. Den pragt, han omgiver sig med, er
        et udtryk for hans status, og det samme gælder hele hans opførsel: ynde, skønhed og
        høflighed kendetegner ridderen i lige så høj grad som styrke, behændighed og mod. Også for
        kvinder findes en æreskodeks, men i <i>Dværgekongen Laurin</i> er det feminine element ikke
        meget fremtrædende. Den enlige repræsentant for kønnet har end ikke noget navn, skønt det er
        hendes initiativ, viden og klogskab, der redder alle ridderne. I korte øjeblikke tillader
            <i>Dværgekongen Laurin</i> sig at anskue ridderne humoristisk: Vidrik hænger ynkeligt og
        dingler i et træ, mens den afgørende tvekamp udspilles for hans øjne (<a href="/dvaergekongen-laurin/5#448">vers 448-49</a> og <a href="/dvaergekongen-laurin/5#558">558-571</a>), og Didriks kæmpekræfter går ud over en
        sten, da han rammer ved siden af sin vævre modstander (<a href="/dvaergekongen-laurin/5#527">vers 527-531</a>). </p>
    <a name="tyske"/>
    <h2>De tyske digte om Laurin</h2>
    <p> Den danske <i>Dværgekongen Laurin</i> er ikke noget originalt værk, men bygger på et
        oprindelig sydtysk epos, formentlig fra midten af 1200-tallet. Digtet er en sen udløber af
        de gamle og vidt udbredte fortællinger om Didrik af Bern, hvis - meget spinkle - historiske
        kerne går tilbage til Theoderik den Store (ca. 456-526). Han var østgotisk konge med sæde i
        Norditalien, og til hans navn knyttedes efterhånden en lang række sagn og digte; de danske
        folkeviser om Didrik af Bern og hans mænd er et sent skud på denne stamme. Versfortællingen
        om Didriks kamp med Laurin blev meget populær i Tyskland allerede i 1300-tallet, det blev
        gengivet i forskellige tyske dialekter og udsat for en række bearbejdelser. I 1480 blev det
        trykt som en del af Heldenbuch, en berømt udgave af tyske heltedigte, der blev genoptrykt
        talrige gange. </p>
    <p> Selv om der er bevaret mange tyske versioner af digtet om Laurin, kendes det direkte forlæg
        for den danske tekst ikke. Sandsynligvis er den en ret fri bearbejdelse af et mellemtysk
        digt. Hvem der står bag den danske version, ved vi ikke, men især rimene tyder på, at den
        blev til i 1400-tallet; fx rimer "saa" (ældre <i>sva</i>) på "traa" (ældre <i>thrath</i>),
            <a href="/dvaergekongen-laurin/4#202">vers 202-203</a>. Den ældste bevarede danske
        tekst, som findes i håndskriftet K 47, er utvivlsomt en afskrift. </p>
    <a name="Høvisk"/>
    <h2>Høvisk litteratur</h2>
    <p> Som høvisk betegner man den litteratur, der blev skrevet ved og for de europæiske
        fyrstehoffer i 1100-tallet og de følgende århundreder. Ordet <i>høvisk</i> er indlånt fra
        nedertysk og er afledt af <i>hof</i>; oprindelig betegner det, hvad der er passende ved
        hoffet, ganske ligesom <i>høflig</i>. I sit udspring er det altså en aristokratisk
        litteratur, der ikke bare skulle underholde, men også skabe forbilleder for overklassens
        mænd og kvinder. Den har sine rødder i den sydfranske troubadourdigtning med dens ophøjede
        kvindebillede og opfattelse af kærligheden som altomfattende, eksklusiv og gerne rent
        åndelig passion. Til kærlighedslyrikken kom snart episke digte og hele lærebøger i høvisk
        adfærd. Stoffet til de høviske fortællinger er hentet fra mange kilder, både den antikke
        litteratur og de mundtligt overleverede heltesagn fra store dele af Europa. I ridderkulturen
        blev den høviske litteratur et vigtigt element. Riddervæsenet opstod i 1100-tallet, da
        kirken fastlagde ceremonielle og etiske rammer for aristokratiets specielle livsstil; ved at
        idealisere og kultivere krigeroverklassen søgte kirken at tæmme dens voldsudøvelse, så at
        den blev underlagt kristendommens krav om næstekærlighed. </p>
    <p> Efter de bevarede kilder at dømme blev den høviske litteratur først gengivet på dansk meget
        sent, nemlig fra midten af 1400-tallet. I de dansksprogede værker, vi kender, er det
        aristokratiske præg temmelig afsvækket. Skridtet til folkelig underholdning er ikke langt. </p>
    <a name="Ridderromaner"/>
    <h2>Ridderromaner på dansk</h2>
    <p> Den episke ridderdigtning blev udbredt over hele Vesteuropa og nåede også til Danmark. Fra
        middelalderen kendes en lille gruppe dansksprogede værker. Den lange prosafortælling om Karl
        Magnus eller Karl den Store er overleveret i et håndskrift fra 1480 og blev siden trykt
        adskillige gange. Helt op i 1800-tallet var værket folkelæsning. Standardudgaven er <i>Karl
            Magnus' Krønike</i> udgivet for <a href="http://www.ujds.dk">Universitets-Jubilæets
            danske Samfund</a> af Poul Lindegård Hjorth, 1960. </p>
    <p> De øvrige danske ridderfortællinger fra middelalderen er alle på vers. I håndskriftet K 4 er
        en enkelt, <i>Ivan Løveridder</i>, overleveret (udgivet i <i>Romantisk Digtning fra
            Middelalderen</i>, ved C.J. Brandt, bind 2, 1870, s.129-288). Sammen med de øvrige fem
        gamle versromaner indgår værket i håndskriftet <a href="/manuscript-descriptions/stockholm-k47">K 47</a>, som i sin helhed er udgivet af
        Studér Middelalder på Nettet. I manuskriptets rækkefølge er det: </p>
    <ul>
        <li>Ivan Løveridder</li>
        <li>Hertug Frederik af Normandi</li>
        <li>Dværgekongen Laurin</li>
        <li>Persenober og Konstantianobis</li>
        <li>Den kyske dronning</li>
        <li>Flores og Blanseflor</li>
    </ul>
    <a name="Overlevering"/>
    <h2>Overlevering</h2>
    <p> Den tidligst kendte tekst af den danske <i>Dværgekongen Laurin</i> findes i
        stockholmhåndskriftet <a href="/manuscript-descriptions/stockholm-k47">K 47</a> fra ca. 1500.
        Sjuskefejl i teksten tyder afgjort på, at der er tale om en afskrift, og det underbygges af,
        at de trykte udgaver af værket har læsemåder, som efter al sandsynlighed er oprindelige og
        går tilbage til et fælles forlæg for K 47 og trykkene. Til disse læsemåder hører to hele
        vers, der mangler i K 47, men dårligt kan undværes, fordi de indeholder rimord til bevarede
        vers (nemlig <a href="/dvaergekongen-laurin/4#165">vers 165</a> og <a href="/dvaergekongen-laurin/6#754">754</a>). Det ældste bevarede tryk stammer fra 1588,
        og op til omkring år 1800 kendes 15 udgaver. Titelbladene til disse tryk fremhæver det
        underholdende indhold, og alene udgavernes mængde viser, at <i>Dværgekongen Laurin</i> har
        været populær læsning; den regnes da også til de danske folkebøger, dvs. de gamle romaner,
        der blev læst af den brede befolkning igennem et par århundreder. </p>
    <a name="K 47"/>
    <h2>K 47 og <i>Dværgekongen Laurin</i>
    </h2>
    <p> Håndskriftet <a href="/manuscript-descriptions/stockholm-k47">K 47</a> i <a href="http://www.kb.se" target="kbse">Kungliga biblioteket i Stockholm</a> har
            <i>Dværgekongen Laurin</i> som tredje tekst efter <i>Ivan Løveridder</i> og <i>Hertug
            Frederik af Normandi</i>. Disse to versromaner hører til kernen i <a href="#Høvisk">den
            høviske litteratur</a> i Norden og er langt mere karakteristiske for ridderkulturen end
            <i>Dværgekongen Laurin</i>. Det er også de tre digte, der følger efter fortællingen om
        dværgen. Med sin atypiske hovedperson og sine humoristiske indslag kan den virke som et
        pusterum mellem de mere højtidelige ridderdigte, en oplevelse, der forstærkes af, at
            <i>Dværgekongen Laurin</i> er markant kortere end de øvrige tekster i håndskriftet. Men
        slægtskabet med resten af manuskriptet er også iøjnefaldende: alle værkerne er episke <a href="#Versemål">knitteldigte</a>, der hylder de samme <a href="#Ridderidealerne">ridderidealer</a>. </p>
    <a name="Litteratur"/>
    <h2>Litteratur om <i>Dværgekongen Laurin</i>
    </h2>
    <p>
        <i>Dværgekongen Laurin</i> omtales ligesom høvisk litteratur i alle større danske
        litteraturhistorier og i opslagsværker om middelalderen: <ul>
            <li>Carl S. Petersen og Vilhelm Andersen: <i>Illustreret dansk Litteraturhistorie I</i>,
                1929, s. 119-122.</li>
            <li>Oluf Friis: <i>Den danske Litteraturs Historie</i> I, 1945, s. 184-188.</li>
            <li>Søren Kaspersen, Sigurd Kværndrup, Lars Lönnroth og Thorkil Damsgaard Olsen:
                    <i>Dansk litteraturhistorie I</i>, 1984, s. 467-475.</li>
            <li>Pil Dahlerup: <i>Dansk litteratur: Middelalder. 2. Verdslig litteratur</i>, 1998, s.
                247-274.</li>
            <li>Britta Olrik Frederiksen: "Ridderromaner", i: <i>Levende ord &amp; lysende billeder.
                    Den middelalderlige bogkultur i Danmark: Katalog</i>, 1999, s. 48-49</li>
        </ul> Specielt om <i>Dværgekongen Laurin</i> findes følgende: <ul>
            <li>
                <i>Dværgekongen Lavrin</i>, ved C.J. Brandt, 1861, i: <i>ældre danske Digtere. Et
                    Udvalg</i>, ved C.J. Brandt, 1862. Let moderniseret udgave.</li>
            <li>Romantisk Digtning fra Middelalderen, ved C.J. Brandt, bind 2,1870, s. 3-31. Udgave
                af teksten efter K 47.</li>
            <li>
                <i>Danske Folkebøger fra 16. og 17. Aarhundrede</i>, ved J.P. Jacobsen, Jørgen Olrik
                og R. Paulli, bind 6, 1925. Udgave af teksten efter K 47 s. 209-241, indledning til
                værket s. LXIV-LXXIX, tekstkritik (herunder sammenligning med trykkene fra 1588 og
                1599) s. 449-470, kommentarer s. 470-491 og bibliografi s. 514-521. Supplement til
                bibliografien i bind 13, 1936, s. 159-160.</li>
            <li>Georg Holz: <i>Laurin und der kleine Rosengarten</i>, Halle a. S.,1897.</li>
            <li>Stanislaw Sawicki: "Zum dänischen Laurin", i: <i>Arkiv för nordisk filologi</i> 56,
                1942, s. 267-274.</li>
            <li>Torsten Dahlberg: <i>Zum dänischen Lavrin und niederdeutschen Lorin, Lunder
                    Germanistische Forschungen</i> 21, Lund 1950.</li>
        </ul>
        <h2 name="sen-tilf">Se desuden</h2>
        <ul>
            <li>
                <a href="/files/word-frequencies/dvaergekongen-laurin.pdf">Frekvensliste</a>
            </li>
            <li>
                <a href="/files/additions/dvaergekongen-laurin-sen-tilf.pdf">Senere tilføjelser til
                manuskriptet</a>
            </li>
        </ul>
    </p>
</div>