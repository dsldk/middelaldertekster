<div>
    <h2>Sjællandske Kirkelov</h2>
    <h2>Kulturhistorisk indledning</h2>
    <p>Ligesom <a href="http://middelaldertekster.dk/sjaellandske-kirkelov/1">Skånske Kirkelov</a>
        er Sjællandske Kirkelov en overenskomst mellem sjællandske bønder og deres biskop, eller som
        det hedder i <a>indledningen</a> til den her udgivne version: <ul>Dette er den ret, der var
            sat på et stævne i Ringsted Lund af ærkebiskop Absalon efter alle sjællænderes bøn,
            fordi retten var før for hård mellem biskop og bønder</ul> Som det fremgår omtales
        Absalon som ærkebiskop, det blev han i 1178 med sæde i Lund, men indtil 1191 besad han også
        sit tidligere embede som biskop i Roskilde. Forvirringen omkring lokaliseringen af stævnet,
        der også kommer frem i det citerede, og om Absalons titel, må skyldes en afskriverrettelse. I
        hvert fald er teksten i sin <a href="http://middelaldertekster.dk/sjaellandske-kirkelov/20">afslutning</a> ikke i tvivl; i en meget omstændig, lagdelt og relativserende datering
        fremgår det at mødet fandt sted onsdag d. 21. juli 1171.</p>
    <p>Det fremhæves ofte at Kirkeloven giver biskoppen ret til <a href="http://middelaldertekster.dk/sjaellandske-kirkelov/19">tiende</a>, mens bønderne
        fritages for striks indblanding i deres forhold. Bestemmelsen om tiende fremgår af lovens
        19. afsnit, der indledningvis antyder at de foregående kapitler er til bøndernes fordel.
        Imidlertid ser i hvert fald den indledende bestemmelse -- om genindvielse af kirker -- ud
        til at være til biskoppens fordel. Men vi har ikke noget kendskab til hvilke bestemmelser
        der regulerede forholdet mellem bønder og biskop tidligere, og som bedømmes som "for
        hård".</p>
    <p>Sjællandske Kirkelov og <a href="">Skånske Kirkelov</a> opfattes af og til som samme lov i
        forskellige redaktioner; deres parallelle opbygning og den meget store overensstemmelse i
        indhold godtgør at den ene har fundet anvendelse uden for sit oprindelige retsområde. På
        enkelte punkter adskiller de to sig dog fra hinanden; væsentligt er at Sjællandske Kirkelov
        i stedet for jernbyrd har indført nævn som bevismiddel. Det er et yngre træk, men viser blot
        at de foreliggende versioner må være yngre end ca. 1215.</p>
    <p>Sjællandske Kirkelov er tidligere udgivet i storværket <em>Danmarks gamle Landskabslove med
            Kirkelovene</em> I-VIII, ved Johs. Brøndum-Nielsen, Svend Aakjær, Erik Kroman, Peter
        Skautrup m.fl., 1933-1961. Den sjællandske kirkelov findes i bind 8 udgivet af Erik
        Kroman. Desuden findes en moderne gengivelse i <i>Danmarks gamle Love paa Nutidsdansk</i>
        I-III, ved Erik Kroman under medvirken af Stig Iuul, 1945-1948. </p>
</div>