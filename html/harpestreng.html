<div>
    <h2>Harpestrengs skrifter</h2>
    <h2>Kulturhistorisk baggrund</h2>
    <p>Om Henrik Harpestreng ved vi ikke meget. Han var kannik i Lund og fungerede som læge for Erik
        Plovpenning. Hans skrifter vidner om et grundigt kendskab til den middelalderlige lægekunst,
        og det er muligt, at han har studeret i udlandet. Hans fødselsår kender vi ikke, men det
        vides, at han døde i 1244. Under hans navn er der overleveret en gruppe lægebøger fra
        middelalderen. </p>
    <p> De vigtigste skrifter, der er blevet tillagt Harpestreng, er overleveret på dansk. I
        håndskrifter fra omkring år 1300 kender vi tre værker: </p>
    <ul>
        <li>Urtebogen</li>
        <li>Stenbogen</li>
        <li>Kogebogen</li>
    </ul>
    <p> Urtebogen eller urtebøgerne er langt det største af Harpestrengs skrifter. Hovedemnet er
        lægeplanter, suppleret med enkelte andre lægemidler. Karakteren og nytten af hvert enkelt
        middel beskrives i korte kapitler, der også giver anvisninger på den praktiske fremstilling
        og anvendelse af stoffet. Som overskrifter fungerer lægemidlernes internationale navne, ofte
        ledsaget af en oversættelse til dansk. Urtebogen er skrevet som en håndbog, en
        middelalderlig farmakopé. Studér Middelalder på Nettet udgiver værket i to redaktioner, som
        findes i de to ældste håndskrifter, K 48 på Kungliga Biblioteket i Stockholm og NkS 66,8° på
        Det Kongelige Bibliotek i København. De stammer begge fra omkring år 1300. I K 48 begynder
        urtebogen på blad 2v, og efter den følger fra og med blad 43r en samling forskrifter for
        åreladning. NkS 66,8° har en noget afvigende ordning af kapitlerne og inddeler værket i to
        bøger. I dette håndskrift findes urtebogen på blad 6r-114v. </p>
    <p> Stenbogen behandler forskelligartede uorganiske lægemidler. De får hver sit kapitel, hvor
        deres udseende, nytte og anvendelsesmåde beskrives. Studér Middelalder på Nettet udgiver
        stenbogen efter to håndskrifter, NkS 66,8°, der også indeholder urtebogen, og K 4 på Kungliga
        Biblioteket i Stockholm, som er skrevet i midten af 1400-tallet. I NkS 66,8° begynder
        stenbogen på blad 114v og slutter på blad 139v. I K 4, hvor ordningen af stoffet er
        afvigende, står den på blad 21r-27r. </p>
    <p> Kogebogen indeholder opskrifter. I middelalderen var man ganske som i dag opmærksom på
        madens betydning for helbredet, og det er baggrunden for, at Harpestrengs medicinske
        forfatterskab indbefatter den lille kogebog. Studér Middelalder på Nettet udgiver kogebogen
        efter NkS 66,8°, hvor den fra blad 140r følger efter stenbogen. </p>
    <p> Harpestrengs skrifter er tidligere udgivet under titlen <i>Harpestræng. Gamle danske
            urtebøger, stenbøger og kogebøger</i>, ved Marius Kristensen, København 1908-1920. For
        hver side i netudgaven henvises der i parentes til sidetallene i Marius Kristensens udgave. </p>
    <h2 name="sen-tilf">Se desuden</h2>
    <ul>
        <li>
            <a href="/files/additions/harpestreng-nks70-sen-tilf.pdf">Senere tilføjelser til
                manuskriptet</a>
        </li>
    </ul>
</div>