<div>
    <h2>Håndskriftbeskrivelse</h2>
    <p>Håndskriftet B77 ejes af Kungliga Biblioteket i Stockholm. Det er i
        kvartformat og består af 110 pergamentsblade, som er beskrevet på både
        forsiden (recto-siden, forkortet r) og bagsiden (verso-siden,
        forkortet v). Indholdet er blandet, som den følgende oversigt over de
        længere tekster i håndskriftet viser:
    </p>
    <ul>
        <li>Erik af Pommerns gårdsret blad 1r-4r</li>
        <li>Skånske Lov med tillæg blad 5v-59r</li>
        <li>Erik Glippings vordingborgske forordning fra 1282 (i den skånske form) blad 59r-60v</li>
        <li>Erik Glippings nyborgske forordning for Skåne fra 1284 blad 60v-64r</li>
        <li>Skånske Kirkelov blad 64r-68v</li>
        <li>Helsingborg birkeret blad 69r-74v</li>
        <li>Gesta danorum blad 76r-92v</li>
        <li>Uddrag af Rimkrøniken blad 92v-107r</li>
    </ul>
    <p>Skriften og sprogformen tyder på, at hovedparten af teksterne er
        skrevet i perioden 1400-1450, mens Rimkrønikeafsnittet er noget yngre,
        fra tiden lige efter 1500. Hele vejen igennem er skriften omhyggelig
        og letlæselig. Afsnit er markeret med rubriktegn, og initialerne
        bl.a. ved kapitelbegyndelse er skrevet med rødt eller grønt og et
        enkelt sted, nemlig ved begyndelsen af Skånske Lov, med guld.
    </p>
    <p>Indholdet er overvejende af juridisk karakter, hvortil kommer et
        større historisk afsnit til sidst. Set fra et moderne synspunkt er det
        overraskende, at lovstof og historiske værker findes i samme bog, men
        sammenstillingen er ganske almindelig i vores
        middelalderhåndskrifter. Begge teksttyper beskrev centrale
        samfundsforhold, og lovenes ælde kaldte ligefrem på historiske
        oplysninger om deres oprindelige kontekst.
    </p>
    <p>Gesta danorum følges umiddelbart af et uddrag af Rimkrøniken, der
        begynder, præcis hvor prosakrøniken slutter, nemlig med fortsættelsen
        af ærkebiskop Jens Grands dramatiske historie.
    </p>
    <p>Om håndskriftets senere historie ved vi meget lidt. På de sidste blade
        har Niels Sodi eller Sodigh i Lyngby skrevet om ed i 1578, og en Peder
        Jensen har indført et par vers og hævdet sin ejendomsret til bogen.
    </p>
    <p>Fra B77 udgiver Studér Middelalder på Nettet Gesta danorum.
    </p>
</div>