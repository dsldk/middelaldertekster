<div>
    <h2>Håndskriftbeskrivelse</h2>
    <p>På stadsarkivet i Flensborg ligger nu som for 700 år siden et fint
lille pergamentshåndskrift med den danske oversættelse af byens lov,
som blev givet i 1284. Arkivbetegnelsen er Stb.2 (for Stadtbuch
2). Manuskriptet er velbevaret og har fra gammel tid været beskyttet
af et dobbeltblad før og et efter selve hoveddelen; nu er det
indbundet i et nyere pragtbind. Størrelsen af det enkelte blad
varierer en del, især i bredden, mens højden er nogenlunde konstant;
målene er ca. 16 x 11,5 cm. Hoveddelen består af 23 blade, som er
beskrevet på både forsiden (recto-siden, forkortet r) og bagsiden
(verso-siden, forkortet v). Deres indhold er:</p>
    <ul>
        <li>Flensborg stadsret af 1284 bl. 1r-20v, l. 11</li>
        <li>Tillæg til stadsretten af 1295 bl. 20v, l. 12-21r, l. 14</li>
        <li>Tillæg til stadsretten af 1321 bl. 21r, l. 14-22rt</li>
    </ul>
    <p>Oprindelig bestod håndskriftet af 12 dobbeltblade, foldet i tre læg på
hvert otte blade. Men det sidste læg er blevet udsat for ændringer:
forrest er der indklæbet et enkeltblad, det nuværende bl. 17, og de
blade, der hang sammen med bl. 20 og 21, deres modblade, er skåret
væk. Inden skriveren gik i gang, blev hele håndskriftet linjeret og
forsynet med lodrette streger som en ramme om klummen. Der er
regelmæssigt 20 linjer pr. side, et par gange 21, men fra det mønster
afviger bl. 16 og 17. På blad 16, som har 21 linjer på begge sider, er
der tydeligvis indføjet en paragraf nederst på recto- og øverst på
versosiden, mens hele teksten på bl. 17 står tættere end i resten af
manuskriptet – der har skullet presses noget nyt ind mellem bl. 16 og
18.</p>
    <p>Både tilføjelsen på bl. 16 og hele bl. 17 er skrevet af den samme,
som har ført stadsretten og det ældste tillæg i pennen. Da teksten på
disse 20 blade er indført i én omgang, må den stamme fra perioden
mellem 1295 og 1321. Den smukke, regelmæssige skrift med få rettelser
tyder på, at teksten er skrevet af efter et forlæg, som så er blevet
suppleret to steder. Undervejs har skriveren afsat plads til
overskrifter, initialer og rubriktegn, der skulle skrives med rødt;
ind imellem kan vi stadig se de små bogstaver, der skulle vejlede
rubrikator, når han arbejdede med det røde blæk. Under sin gennemgang
af teksten har han ikke kun indføjet nye bogstaver, han har også
gennemstreget de store begyndelsesbogstaver, så den iøjnefaldende røde
farve virkelig kunne hjælpe til et hurtigt overblik over teksten.</p>
    <p>De nye bestemmelser fra 1321 er skrevet af to forskellige; den
sidste har overtaget hvervet med begyndelsen af bl. 22, midt i et
ord. Efter teksten er der to en halv side med blanke linjer, hvor
yderligere tilføjelser kunne indføres. En halv snes steder i selve
stadsretten er teksten blevet revideret i løbet af middelalderen: den
oprindelige formulering er udraderet og en ny skrevet ovenpå. Det er
umuligt at læse de slettede passager, men da den danske tekst er en
oversættelse af en latinsk original, kan man som regel slutte sig til,
hvad der må have stået. Nogle ændringer er mindre væsentlige, men et
par gange bliver en bøde forhøjet, og der kan spores en tendens til at
styrke byrådets magt. Også marginaltilføjelser vidner om den fortsatte
brug af manuskriptet. På tredje side af det forreste, ellers
ubeskrevne dobbeltblad er der i senmiddelalderen indført en paragraf
på nedertysk. I nyere tid er der indsat kapitelnumre i marginen,
undertiden suppleret med henvisninger til den nedertyske oversættelse
af stadsretten, og endnu senere er bladene blevet nummereret.</p>
    <p>Ved at klikke på Stb.2 i menusøjlen til venstre kommer man ind på
Flensborg Stadsret.</p>"

</div>