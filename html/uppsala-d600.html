<div>
    <h2>Håndskriftbeskrivelse</h2>
    <p>Håndskriftet D600 i
Uppsala universitetsbibliotek er et samlingsbind med en længere
række latinske og danske tekster, hovedsagelig med medicinsk
indhold. Papirhåndskriftet, der oprindeligt bestod af 151 blade, har
nu i alt 300 sider, som måler ca. 15x11 cm. Bindet er af tyndt
pergament, og den bageste perm er bukket frem over den første til
beskyttelse af håndskriftet.</p>
    <p>Teksterne er skrevet af
    flere personer hen mod slutningen af 1400-tallet. Poul Hauberg har i
    indledningen til <em>Henrik Harpestræng. Liber Herbarum</em>
    (København 1936) anført de enkelte tekster. Det drejer sig om:</p>
    <ul>
        <li>
   
        s. 1-87: med forskellige
        hænder er der på latin nedskrevet en række medicinske tekster,
        bl.a. om åreladning, desuden et kalendarium
</li>
        <li>
    
        s. 87-91: en
        Harpestræng-tekst på dansk med latinske overskrifter. Teksten her
        kendes både fra andre danske og fra svenske håndskrifter
</li>
        <li>
    
        s. 92-140: en række
        mindre, medicinske tekster, alle på latin
</li>
        <li>
    
        s. 141-145: en
        latinsk-dansk planteliste
</li>
        <li>
    
        s. 146-175: mindre
        tekster, overvejende på dansk, men også på latin, af blandet
        indhold, bl.a. trylleformler og religiøse tekster
</li>
        <li>
    
        s. 175-195: en
        Harpestræng-tekst, skrevet med den ældste hånd i håndskriftet
</li>
        <li>
    
        s. 196-230: lægebog fra
        top til tå, som udgives her
</li>
        <li>
    
        s. 231-260: medicinske og
        alkymistiske optegnelser både på dansk og latin skrevet med
        forskellige hænder
</li>
        <li>
    
        s. 261-268: mindre tekster
        på latin
</li>
        <li>
    
        s. 269-300: en lægebog på
        latin
</li>
    </ul>
    <p>Håndskriftet har
oprindelig ikke haft paginering, men på s. 87 - dvs. ved begyndelsen
af den første Harpestræng-tekst - begynder en foliering (angivelse
af bladtal) med rødt blæk, der fortsættes bogen ud. Håndskriftet
har senere fået en paginering (angivelse af sidetal) med blyant på
alle ulige sider; det er denne paginering, der er fulgt her. Der er
spor af et udskåret blad mellem s. 230 og s. 231. Dette blad er ikke
medregnet i den senere paginering og foliering.</p>
    <p>Den vigtigste gammeldanske
    tekst i D600 er Lægebog fra top til tå, der står s. 196-230. Dette
    afsnit er skrevet af én person, der sandsynligvis har arbejdet i
    sidste halvdel af 1400-tallet. Det er en beskeden afskrift uden
    illustrationer eller udsmykning. Enkelte steder ses understregning
    med rødt blæk, og der er ladet plads åben til store bogstaver,
    initialer. De blev dog aldrig skrevet ind, men enkelte er siden
    tilføjet.</p>
    <p>
    Om håndskriftets senere
    historie ved vi ikke meget. De senere tilføjelser viser dog klart,
    at det har været  brugt gennem en lang periode.</p>
</div>