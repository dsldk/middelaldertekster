<div>
    <h2>Håndskriftbeskrivelse</h2>
    <p>Håndskriftet med nummeret 130 i Dombiblioteket i Köln er et pergamentshåndskrift i
        folioformat. Det omfatter 342 blade. Størrelsen er ca. 43,5x30,5 cm. Håndskriftets indhold
        er kanonisk lov, nærmere bestemt en kommenteret udgave af pave Gregor IX's dekretaler fra
        1234. Dette år blev Gregors tekster sendt til universiteterne i Paris og Bologna, og ved det
        sidstnævnte virkede den retslærde Bernhard af Parma, der udformede omfattende kommentarer
        til den pavelige tekst. I håndskriftet her -- som i mange andre middelalderlige håndskrifter
        -- følges tekst og kommentar ad således at teksten står i to spalter midt på siden, mens
        kommentaren med mindre skrift indrammer denne. Skriften, der er af en særlig italiensk type,
        er blevet dateret til ca. 1300, og håndskriftet er muligvis blevet til i Bologna. Men det
        kom ifølge en notits s. 342r til Köln allerede i 1358. </p>
    <p>Det her udgivne <a href="http://middelaldertekster.dk/skriververs-koeln/1">skriververs</a>
        har karakteristika fælles med den hånd der har skrevet kommentarerne, og den runde form har
        sikkert forledt tidligere forskere til at datere den til 1. halvdel af 1200-tallet (Johs.
        Brøndum-Nielsen i <i>Acta Philologica Scandinavica</i>, 1975, bd. 30, s. 43-44). En datering
        der altså af hensyn til håndskriftets øvrige indhold er utænkelig. Skriververset står
        nederst på s. 163r, og som omtalt i <a href="http://middelaldertekster.dk/skriververs-koeln/about">indledningen</a> er der også
        tilskrifter på andre sider. Navnlig har tilskriften s. 160v påkaldt sig opmærksomhed fordi
        der midt i noget nonsens (eller kodeskrift) pludselig står "børna gango wagn" dvs.
        'børnegåvogn' (eller 'børns gåvogn'), altså endnu en dansk tilskrift i det ellers latinske
        håndskrift, og altså en tilskrift der er mindst lige så gådefuld som verset om den verdslige
        frue. </p>
    <p> </p>
    <p>Denne korte beskrivelse bygger på katalog og faksimiler på <a href="http://www.ceec.uni-koeln.de/">Erzbischöfliche Diözesan- und Dombibliothek
            Köln</a>s hjemmeside.</p>
</div>