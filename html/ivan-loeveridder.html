<div>
    <h2>Ivan Løveridder</h2>
    <h2>Litteraturhistorisk baggrund</h2>
    <p>"Den jomfru læste for ham romans, en bog som så hedder på fransk" – sådan beskrives
        aftenunderholdningen på en ridderborg et sted i Ivan Løveridder (<a href="/ivan-loeveridder/4/4#4685">vers 4685f</a>).
        Og det kunne udmærket være netop fortællingen om Ivan, der blev læst højt for borgherren.
        Den lange versroman opnåede stor popularitet i middelalderen, og den har også mange
        kvaliteter: livlige skildringer af drabelige kampe mod frygtindgydende uhyrer veksler med
        følelsesladede scener, hvor ædelmod, venskab og kærlighed folder sig ud, undertiden afbrudt
        af pikante eller humoristiske optrin. Også til dansk blev det berømte værk oversat, og i dag
        findes det danske digt på nettet, sådan som det blev nedskrevet i håndskriftet <a href="/manuscript-descriptions/stockholm-k47">K 47</a> omkring år 1500. Man kan læse mere om teksten her.</p>
    <ul>
        <li>
            <a href="#Handlingsgang">Handlingsgang</a>
        </li>
        <li>
            <a href="#Eufemiaviserne">Eufemiaviserne</a>
        </li>
        <li>
            <a href="#Versemål">Versemål: knittelvers</a>
        </li>
        <li>
            <a href="#Høvisk">Høvisk litteratur</a>
        </li>
        <li>
            <a href="#Ridderromaner">Ridderromaner på dansk</a>
        </li>
        <li>
            <a href="#Overlevering">Overlevering</a>
        </li>
        <li>
            <a href="#K 47">K 47 og <i>Ivan Løveridder</i>
            </a>
        </li>
        <li>
            <a href="#Litteratur">Litteratur om <i>Ivan Løveridder</i>
            </a>
        </li>
    </ul>
    <a name="Handlingsgang"/>
    <h2>Handlingsgang</h2>
    <p>Efter en prolog om de legendariske helte kong Artus og Karl Magnus begynder fortællingen ved
        Artus' hof. Her fortæller ridderen Kalgrevans om sin seneste dåd. Han kom til en fortryllet
        kilde, hvor han uforvarende fremkaldte et frygteligt uvejr med jordskælv. Straks efter kom
        kildens herre, hertug Vadian, og udfordrede ham til tvekamp. Kalgrevans blev besejret og
        måtte drage hjem uden sin hest.</p>
    <p>For at hævne sin slægtning Kalgrevans' forsmædelige nederlag drager Ivan til kilden, hvor han
        overvinder Vadian. Letsindigt forfølger han sin dødeligt sårede modstander ind på hans borg.
        Her skjules han af borgfruens tjenestepige Luneta, som han tidligere har hjulpet. Hun giver
        ham en magisk ring, der gør ham usynlig. Uden selv at blive set iagttager han Vadians smukke
        enke og bliver heftigt forelsket. På hans bøn overbeviser Luneta sin frue om, at hun må
        gifte sig igen for at beskytte sit land. En stærkere ridder end Vadians overmand findes
        næppe, og da hertuginden har sikret sig, at Ivan er af ædel byrd – og har set den smukke
        unge mand – kan brylluppet stå med rådets og ridderskabets accept.</p>
    <p>Kort efter kommer Artus med sine mænd, bl.a. Ivans slægtning og nærmeste ven Gavian. De
        overtaler Ivan til at drage med på nye eventyr. Det accepterer hans hustru, men kun på den
        betingelse, at han skal være tilbage efter et år. Tiden går lystigt med turneringer og
        kampe, og Ivan glemmer alt om sit løfte. Men da året er omme, kommer hustruens sendebud og
        undsiger den troløse Ivan foran hele Artus' hof.</p>
    <p>Ivan bliver vanvittig og lever som et dyr, indtil han genkendes af en tidligere undersåt, en
        fornem frue, som helbreder ham. Da han er kommet til kræfter, forsvarer han fruen mod en
        brutal fjende. Efter sejren drager han straks videre og bliver vidne til en voldsom kamp
        mellem en løve og en drage. Han redder løven, som slutter sig til ham med ubrydelig troskab
        og inderlig hengivenhed.</p>
    <p>På deres videre færd kommer de to til den fortryllede kilde. Ved gensynet gribes Ivan af
        fortvivlelse og overvejer selvmord. Men da kalder Luneta på ham. Hun er fanget i et kapel
        nærved, anklaget for at have forrådt sin frue ved at foreslå ægteskabet med Ivan. Næste dag
        skal hun brændes på bålet, medmindre en ridder vil kæmpe for hende mod drosten og hans to
        brødre. Det vil Ivan selvsagt, men først skal han finde et sted at overnatte. Han kommer til
        en borg, hvor der råder dyb sorg, fordi en grusom kæmpe har bortført borgherrens sønner og
        truer med at dræbe dem næste morgen, hvis ikke han får datteren i bytte. Også i den sag
        lover Ivan at optræde som de uskyldiges forsvarer. Sammen med sin løve fælder han kæmpen og
        iler straks videre til Luneta. I sidste øjeblik får han standset henrettelsen og går i kamp.
        Løven kommer ham til hjælp, drosten falder, og hans to brødre trækker anklagen mod Luneta
        tilbage. Hun forsones med sin frue, Ivans hustru, som takker den ukendte Løveridder. Han
        afviser hendes tilbud om pleje for at drage videre. Luneta følger ham på vej og lover at
        arbejde for en forsoning mellem ham og hustruen.</p>
    <p>I nærheden opstår der en arvestrid mellem to søstre. Den ældste, som har tiltaget sig hele
        arven, kræver, at striden afgøres ved kamp. Hver af søstrene skal stille med en ridder, og
        den vindende part skal have arven. Selv får hun Gavian til at stride for sig, og
        lillesøsteren udser sig Løveridderen som sin forkæmper. Men først skal han findes, og det
        lykkes langt om længe for hendes pige. Ivan lover beredvilligt at gå ind i sagen, men
        opholdes på rejsen. Uforvarende kommer han til den afskyelige Pineborg, hvor kvindelige
        slavearbejdere på sultegrænsen tvinges til at forarbejde kostbare stoffer. Fortjenesten får
        to djævle, som har bemægtiget sig borgen. De udfordrer Ivan til kamp, og takket være løven
        lykkes det ham at dræbe dem. Efter kvindernes frigivelse skynder han sig videre for at
        hjælpe den yngste søster. Tvekampen mellem ham og Gavian, der begge optræder incognito, er
        så lige, at de nær slår hinanden ihjel. Først da mørket hindrer videre kamp, giver de sig
        til kende for hinanden og forsones straks. Artus afsiger da dom i arvesagen, som ender med
        en retfærdig afgørelse.</p>
    <p>Da Ivans sår er lægt, gribes han af længsel efter sin hustru. Alene, kun ledsaget af sin
        løve, drager han atter til kilden. Luneta må udfolde al sin klogskab for at forsone sin frue
        med Ivan, men endelig kan de to elskende forenes. Med Lunetas bøn for de to ægtefæller
        slutter fortællingen.</p>
    <a name="Eufemiaviserne"/>
    <h2>Eufemiaviserne</h2>
    <p>I 1302 blev det norske kongepars datter, den lille prinsesse Ingeborg, forlovet med den
        svenske konges bror, hertug Erik Magnusson. For at hædre sin tilkommende svigersøn
        iværksatte Norges dronning Eufemia en oversættelse til svensk af høvisk litteratur. I løbet
        af en halv snes år blev tre vidt udbredte ridderromaner gendigtet på svenske vers, foruden
        Herr Ivan også Hertig Fredrik av Normandie og Flores och Blanzeflor. Langt senere, i sidste
        halvdel af 1400-tallet, blev de svenske Eufemiaviser, som de kaldes, oversat til dansk.</p>
    <p>Eufemia var af nordtysk fyrsteslægt, og det formelle forbillede for Eufemiaviserne er den
        tyske episke digtning på <a href="#Versemål">knittelvers</a>. Inspirationen gælder både rim,
        rytme og formelinventar. I Norden er Eufemiaviserne det ældste kendte eksempel på denne type
        poesi, der kom til at præge litteraturen i tre århundreder.</p>
    <p>Stoffet til de tre digte er hentet vidt omkring. Fortællingen om Ivan og hans tro følgesvend,
        løven, går tilbage til en versroman af den franske digter Chrétien de Troyes fra sidste
        halvdel af 1100-tallet. Foruden det franske digt har den svenske bearbejder benyttet en
        norsk prosaversion. Hvem der foretog omplantningen af de tre høviske romaner til svensk, ved
        vi ikke, men sandsynligvis har det været en og samme person.</p>
    <a name="Versemål"/>
    <h2>Versemål: knittelvers</h2>
    <p>Middelalderens poesi på dansk er skrevet i et versemål, der kaldes knittelvers. Ordet er
        ligesom verseformen importeret fra tysk. Dets første led betyder knippel og betegner her
        noget simpelt, knudret. I knittelverset er kun de trykstærke stavelser metrisk relevante,
        mens antallet af tryksvage stavelser varierer. Hvert vers har fire, sjældnere tre tryktoppe.
        Konstituerende for knitteldigtningen er enderimet, altså lydlig og/eller grafisk
        overensstemmelse mellem to versslutninger, regnet fra og med sidste trykstærke vokal. På
        dette punkt er tolerancen ret stor, eller anderledes udtrykt: der er ikke helt få dårlige
        rim. Inden for knitteldigtningen forekommer forskellige rimstillinger. Enklest og hyppigst
        er parrimet, hvor to vers umiddelbart efter hinanden rimer (a-a). Formen kan varieres ved en
        vekslen mellem en- og tostavelsesrim, altså vers med mandlig henholdsvis kvindelig udgang.
        Mere kompliceret er krydsrimet, hvor fire vers bindes sammen ved, at første og tredje vers
        rimer ligesom andet og fjerde (a-b-a-b). I mere raffinerede krydsrim skiftes mellem mandlig
        og kvindelig udgang, ofte sådan, at vers med enstavelsesrim har fire tryktoppe, vers med
        tostavelsesrim tre. Helt op til seks vers kan rime indbyrdes i knitteldigtningen, idet
        første og andet vers rimer i lighed med fjerde og femte, mens tredje og sjette rimer og
        derved holder sammen på de seks vers (a-a-b-c-c-b). Efter sin brug i den kirkelige liturgi
        kaldes denne rimform ofte sekvensstrofen. Endelig findes enklere former for rimbrug, hvor
        nogle vers slet ikke indgår i rim, fx første og tredje vers i en gruppe på fire, hvis andet
        og fjerde vers rimer (x-a-y-a).</p>
    <a name="Høvisk"/>
    <h2>Høvisk litteratur</h2>
    <p>Som høvisk betegner man den litteratur, der blev skrevet ved og for de europæiske
        fyrstehoffer i 1100-tallet og de følgende århundreder. Ordet høvisk er indlånt fra nedertysk
        og er afledt af hof; oprindelig betegner det, hvad der er passende ved hoffet, ganske
        ligesom høflig. I sit udspring er det altså en aristokratisk litteratur, der ikke bare
        skulle underholde, men også skabe forbilleder for overklassens mænd og kvinder. Den har sine
        rødder i den sydfranske troubadourdigtning med dens ophøjede kvindebillede og opfattelse af
        kærligheden som altomfattende, eksklusiv og gerne rent åndelig passion. Til
        kærlighedslyrikken kom snart episke digte og hele lærebøger i høvisk adfærd. Stoffet til de
        høviske fortællinger er hentet fra mange kilder, både den antikke litteratur og de mundtligt
        overleverede heltesagn fra store dele af Europa. I ridderkulturen blev den høviske
        litteratur et vigtigt element. Riddervæsenet opstod i 1100-tallet, da kirken fastlagde
        ceremonielle og etiske rammer for aristokratiets specielle livsstil; ved at idealisere og
        kultivere krigeroverklassen søgte kirken at tæmme dens voldsudøvelse, så at den blev
        underlagt kristendommens krav om næstekærlighed.</p>
    <p>Efter de bevarede kilder at dømme blev den høviske litteratur først gengivet på dansk meget
        sent, nemlig fra midten af 1400-tallet. I de dansksprogede værker, vi kender, er det
        aristokratiske præg temmelig afsvækket. Skridtet til folkelig underholdning er ikke
        langt.</p>
    <a name="Ridderromaner"/>
    <h2>Ridderromaner på dansk</h2>
    <p>Den episke ridderdigtning blev udbredt over hele Vesteuropa og nåede også til Danmark. Fra
        middelalderen kendes en lille gruppe dansksprogede værker. Den lange prosafortælling om Karl
        Magnus eller Karl den Store er overleveret i et håndskrift fra 1480 og blev siden trykt
        adskillige gange. Helt op i 1800-tallet var værket folkelæsning. Standardudgaven er Karl
        Magnus' Krønike udgivet for <a href="http://www.ujds.dk/">Universitets-Jubilæets danske
            Samfund</a> af Poul Lindegård Hjorth, 1960.</p>
    <p>De øvrige danske ridderfortællinger fra middelalderen er alle på vers. I håndskriftet K 4 er
        en enkelt, Ivan Løveridder, overleveret (udgivet i Romantisk Digtning fra Middelalderen, ved
        C.J. Brandt, bind 2, 1870, s. 129-288). Sammen med de øvrige fem gamle versromaner indgår
        værket i håndskriftet <a href="/manuscript-descriptions/stockholm-k47" title="K 47">K 47</a>, som i sin helhed er udgivet af Studér
        Middelalder på Nettet. I manuskriptets rækkefølge er det:</p>
    <ul>
        <li>Ivan Løveridder</li>
        <li>Hertug Frederik af Normandi</li>
        <li>Dværgekongen Laurin</li>
        <li>Persenober og Konstantianobis</li>
        <li>Den kyske dronning</li>
        <li>Flores og Blanseflor</li>
    </ul>
    <a name="Overlevering"/>
    <h2>Overlevering</h2>
    <p>Den danske oversættelse af Ivan Løveridder kendes fra to håndskrifter, begge nu på Kungliga
        biblioteket i Stockholm, hvor de har signaturerne <a href="/manuscript-descriptions/stockholm-k4">K 4</a> og <a href="/manuscript-descriptions/stockholm-k47" title="K 47">K 47</a>. Teksterne afviger noget fra hinanden, men går sandsynligvis tilbage
        til samme oversættelse, der af sproglige grunde må henføres til sidste halvdel af
        1400-tallet. Småfejl, fx mindre overspringelser, afslører teksten i K 47 som en afskrift. Kun
        et enkelt sted, efter blad 10, findes en større lakune, svarende til indholdet af ét blad.
        To skrivere har arbejdet med teksten; skriverskiftet findes på <a href="/ivan-loeveridder/3/6?show_faksimile=49v">blad 49v midt i
            vers 2717</a>.</p>
    <p>Epilogen meddeler, at den norske dronning Eufemia i 1303 lod romanen oversætte fra fransk til
        "vort mål"(<a href="/ivan-loeveridder/5#6329">vers 6329-6338</a>). Det er den svenske tekst, der er tale om, og der
        fortælles intet om oversættelsen til dansk. Som afslutning følger en bøn for ham, der gjorde
        bogen, og for dem, der hører den læst op.</p>
    <a name="K 47"/>
    <h2>K 47 og <i>Ivan Løveridder</i>
    </h2>
    <p>I håndskriftet <a href="/manuscript-descriptions/stockholm-k47" title="K 47">K 47</a> i <a href="http://www.kb.se/">Kungliga
            biblioteket i Stockholm</a> står Ivan Løveridder blandt nært beslægtede tekster.
        Håndskriftets seks værker tilhører alle den <a href="#Høvisk">høviske litteratur</a>. I det
        episke <a href="#Versemål">knitteldigts form</a> hylder de ridderskabets idealer. Deres
        rækkefølge er antagelig tematisk bestemt: i de tre første tekster står riddernes kampe mere
        centralt end i de tre sidste, hvor kærligheden er det altdominerende tema. Ivan Løveridder,
        der er håndskriftets længste digt og mere end dobbelt så langt som noget af de øvrige, har
        fået hæderspladsen allerforrest.</p>
    <a name="Litteratur"/>
    <h2>Litteratur om <i>Ivan Løveridder</i>
    </h2>
    <p>Ivan Løveridder omtales ligesom høvisk litteratur i alle større danske litteraturhistorier og
        i opslagsværker om middelalderen:</p>
    <ul>
        <li>Carl S. Petersen og Vilhelm Andersen: Illustreret dansk Litteraturhistorie bind 1, 1929,
            s. 119-122.</li>
        <li>Oluf Friis: Den danske Litteraturs Historie bind 1, 1945, s. 184-188.</li>
        <li>Helge Toldberg i Kulturhistorisk leksikon for nordisk middelalder bind 3, 1958, sp.
            42-44.</li>
        <li>Søren Kaspersen m.fl.: Dansk litteraturhistorie bind 1, 1984, s. 467-475.</li>
        <li>Pil Dahlerup: Dansk litteratur: Middelalder. 2. Verdslig litteratur, 1998, s.
            247-274.</li>
        <li>Britta Olrik Frederiksen: "Ridderromaner", i: Levende ord &amp; lysende billeder. Den
            middelalderlige bogkultur i Danmark: Katalog, 1999, s. 48-49.</li>
    </ul>
    <p>Specielt om Ivan Løveridder findes følgende:</p>
    <ul>
        <li>Romantisk Digtning fra Middelalderen, ved C.J. Brandt, bind 1, 1869, s. 1-204: udgave af
            teksten efter Stockholm K 47, og bind 2, 1870, s. 129-288: udgave af teksten efter
            Stockholm K 4.</li>
        <li>Crestien de Troyes: Løveridderen, ved Kajsa Meyer, 1991. Oversættelse af den franske
            originaltekst.</li>
        <li>Hr. Ivan, Løveridderen, ved Sigurd Kværndrup, 1971. Moderniseret gengivelse af den
            svenske versroman.</li>
    </ul>
    <h2 name="sen-tilf">Se desuden</h2>
    <ul>
        <li>
            <a href="/files/word-frequencies/ivan-loeveridder.pdf">Frekvensliste</a>
        </li>
        <li>
            <a href="/files/additions/ivan-loeveridder-sen-tilf.pdf">Senere tilføjelser til
            manuskriptet</a>
        </li>
    </ul>
</div>