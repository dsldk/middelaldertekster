<div>
    <h2>Håndskriftbeskrivelse</h2>
    <p>Håndskriftet
        NkS295,8<sup>o</sup>
        tilhører Det Kongelige Bibliotek i
        København. Det er sammensat af meget forskelligartede dele. Forrest
        findes et læg af papir, der sandsynligvis er nogenlunde samtidigt
        med bindet, nemlig fra ca. 1600. Her står nogle tillæg til Jyske
        Lov. Håndskriftets kerne er middelalderlig og består af 15 læg med
        pergamentsblade. Bagest er et læg ubeskrevet papir af samme type som
        det forreste.</p>
    <p>Den
        middelalderlige del indeholder 106 blade, som måler ca. 14,2x8,8 cm.
        De er beskrevet på både forsiden (recto-siden, forkortet r) og
        bagsiden (verso-siden, forkortet v). Indholdet er juridisk:</p>
    <ul>
        <li>
        Jyske
            Lov blad 1r-99r
    </li>
        <li>
        Erik
            Glippings nyborgske forordning for Sjælland blad 99v-102v
    </li>
        <li>
        Erik
            Glippings håndfæstning blad 102v-106r
    </li>
        <li>
        Erik
            Glippings nyborgske forordning for Nørrejylland blad 106r-v.
    </li>
    </ul>
    <p>Der er
        lakuner flere steder i håndskriftet. Forrest er seks blade skåret
        ud, foran blad 30 mangler 1 blad, foran blad 41 er to blade
        forsvundet, og foran blad 47 er et blad fjernet. Blad 33 er blevet
        gennemskåret, og derved er noget af teksten gået tabt. Det er ret
        nemt rekonstruere den tabte tekst, for der er bevaret et
        søsterhåndskrift til NkS295,8<sup>o</sup>, nemlig C63 på Kungliga
        Biblioteket i Stockholm. De to håndskrifter har haft fælles forlæg,
        og flere forhold viser, at NkS295,8<sup>o</sup>, må være ældre end
        C63; bl.a. har det københavnske håndskrift meget færre
        forkortelser end det stockholmske, og hvor NkS295,8<sup>o</sup> har
        <em>k</em>, har C63 ofte <em>c</em>. Disse træk tyder på, at NkS295,8<sup>o</sup>
        blev skrevet omkring 1325, og i samme retning peger sprogformen og
        skriften.</p>
    <p>Der er
        lagt megen omhu i indskrivningen af Jyske Lov. Inden selve
        skriveprocessen er der indridset linjer og marginer på hver eneste
        side. Skriften er den smukke, letlæselige gotiske bogskrift, og
        første bogstav i hvert kapitel er fremhævet både ved størrelse,
        farve og udsmykning. Disse initialer er skiftevis røde med blågrøn
        udsmykning og blågrøn med rød udsmykning. I de runde bogstaver er
        der tit skitseret små figurer, fx morsomme ansigter.</p>
    <p>For at
        lette brugen af håndskriftet som opslagsværk er det på
        hvert opslag angivet, hvor i Jyske Lov vi befinder os: på venstre
        side står midt over klummen et <em>L</em> for det latinske
        <em>liber</em> 'bog' og på højre side I<em>us</em>, II<em>us</em> eller
        III<em>us</em>, dvs. første, anden, tredje. Alle kapiteloverskrifterne
        er skrevet med rødt, og hvert kapitel er nummereret, svarende
        til indholdsoversigterne til hver bog. Mindre afsnit markeres med et
        rødt rubriktegn, ¶.</p>
    <p>Faktisk
        blev manuskriptet brugt flittigt. Der er tydelige spor af slid, men
        det vidner om respekt for det smukke håndskrift, at der er meget få
        tilskrifter i marginen. Dets
        senere historie afspejles i nogle spredte ejernavne.
        På dets allerførste blad står den nedertyske notits "Hanß
        Jensen tho Ruttebul sin Bock"; hvem denne Hans Jensen i Rudbøl
        var, ved vi ikke; en lidt længere ejerformel med hans hånd
        afsluttes med årstallet 1620. På første side i den middelalderlige
        del har historikeren Jacob Langebek noteret: "Foræret til
        Selskabet af Hr. Professor Møller i Flensborg 1749". Selskabet
        er Det kongelige danske Selskab for Fædrelandets Historie og Sprog,
        og professoren i Flensborg er Olaus Henricus Moller, der er kendt for
        sine litterære og historiske interesser. Fra Det danske Selskab kom
        håndskriftet til Det Kongelige Bibliotek, hvor det stadig findes.</p>
    <p>Fra
        NkS295,8<sup>o</sup> udgiver middelaldertekster.dk Jyske
        Lov.</p>
    <p>Flere
        oplysninger om manuskriptet findes i en detaljeret
        <a href="/manuscript-descriptions/koebenhavn-nks295,8-lang-beskrivelse">håndskriftbeskrivelse</a>.</p>
</div>