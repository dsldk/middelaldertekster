<div>
    <h2>Jon Præst</h2>
    <h2>Kulturhistorisk baggrund</h2>
    <p> Det middelalderlige Europa var rigt på frasagn om fjerne egne. Siden 1100-tallet
        krystalliseredes mange af de mere fantastiske forestillinger omkring skikkelsen Jon Præst
        eller Johannes Presbyter. Han var, hed det, kristen præst og konge over det mægtige rige
        Indien, der befandt sig et sted hinsides de muslimske lande i Mellemøsten. Om hans magt og
        rigdomme fortaltes fabelagtige beretninger, og at de stod til troende, kunne man se af, at
        han selv havde sendt et brev til den byzantiske kejser, hvor han beskrev de forbløffende
        herligheder i sine riger. </p>
    <p> Brevet er uden tvivl et falsum. Det sammensmelter elementer fra vidt forskellige kilder:
        Bibelen, senere kristne legender, gamle som nye rejseberetninger og historiske begivenheder. </p>
    <p> Jon Præsts lille skrift blev umådelig populært. Her var næring til fantasien, her kunne
        kristenheden finde trøst for korsriddernes nederlag til de overlegne muslimske styrker og
        dyrke håbet om, at en mægtig allieret bag fjendes linjer snart ville åbne en ny front for at
        slutte sig til de betrængte trosfæller mod vest. I hele Europa læste man den latinske tekst,
        der blev afskrevet og udvidet med stadig flere vidunderlige detaljer. Brevet blev oversat
        til adskillige sprog, og fra Norden er der bevaret en svensk og to danske oversættelser. </p>
    <p> De to danske versioner afviger betydeligt fra hinanden, både i indhold og form. Den ældste
        afslutter håndskriftet Thott585,8°, der i øvrigt har juridisk indhold. Håndskriftet kan
        dateres til ca. 1500, men Jon Præst-delen er sandsynligvis afskrevet efter et noget ældre
        forlæg. I 1510 udgav Gotfred af Ghemen en dansk oversættelse af teksten, som er nært
        beslægtet med den svenske; de to versioner bygger sandsynligvis på den samme svenske
        gengivelse af den latinske tekst. </p>
    <p> De danske oversættelser, den svenske version og den latinske grundtekst er sammenstillet i
        standardudgaven <em>Jon Præst. Presbyter Johannes' brev til Emanuell Komnenos. Synoptisk
            udgivet på latin, dansk og svensk</em>, ved Allan Karker, 1978. </p>
    <p> Studér Middelalder på Nettet udgiver begge danske oversættelser af Jon Præst, nemlig
        håndskriftet Thott585,8° og Ghementrykket fra 1510. </p>
    <h2 name="sen-tilf">Se desuden</h2>
    <ul>
        <li>
            <a href="/files/additions/jon-praest-thott-sen-tilf.pdf">Senere tilføjelser til
                manuskriptet Thott 585,8º</a>
        </li>
    </ul>
</div>