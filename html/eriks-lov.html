<div>
    <h2>Eriks Lov</h2>
    <h2>Kulturhistorisk baggrund</h2>
    <p>"hær bʉriæs ræt siælænzk logh a danskæ" – 'her begyndes den rette sjællandske lov på dansk' –
        står der som overskrift før selve lovtekstens begyndelse. Overskriften er muligvis overtaget
        fra et forlæg, men det kan undre at den står så langt inde i håndskriftet (bl. 86v), for,
        kan man spørge, hvad så med de foregående lovbestemmelser, <a href="http://middelaldertekster.dk/valdemars-lov/1">Valdemars Lov</a> og <a href="http://middelaldertekster.dk/sjaellandske-kirkelov/1">Sjællandske Kirkelov</a>,
        det er vel også "ræt siælænzk logh". Og hvordan skal den additive opstilling af disse love i
        samme håndskrift egentlig forstås? Valdemars Lov opfattes traditionelt som den ældre, og
        placeringen af dén først i håndskriftet kan retfærdiggøre den opfattelse at Eriks Lov er
        tænkt som et slags supplement til den ældre lov. Eriks Lov omfatter tre dele eller bøger med
        hver deres tema. Første handler om arveret, anden om strafferet og den tredje er en slags
        supplement til de to første med forskellige bestemmelser, der navnlig rummer bestemmelser om
        kongen og hans stedlige embedsmand ("ombudsmand"). I det hele gælder det at loven afspejler
        det middelalderlige landbrugssamfund, og tekstens hovedpersoner er de frie, mandlige,
        landejere. </p>
    <p> Det siger noget om jordens betydning for dette samfund, at kun ved landsforrædderi kan en
        bonde miste sin jord, det fremgår af <a href="http://middelaldertekster.dk/eriks-lov/2/28">2. bogs kapitel 27</a>
    </p>
    <ul> Det skal man også vide, at sin egen jord kan en mand på ingen måde forgøre, med mindre han
        farer udenlands og farer med udenlandsk hær ind i sit eget rige og hærger det. Da har han
        forgjort hver penning som han ejer i riget, både jord og andre sager, til kongen, for det
        kalder man avighskjold ført mod riget. </ul>
    <p>Bliver en mand derimod erklæret fredløs vil det være hans arvinger der overtager jorden. </p>
    <p> Jorden har været samfundets væsentligste aktiv, og det har været centralt at formulere
        regler for arvegangen for at sikre jordens forblivelse i slægten. Af samme grund er reglerne
        for salg af jord særligt regulerede. Det kan være værd at fremhæve en bestemmelse om børns
        mulighed for at sælge arvet jord som den kommer til udtryk i <a href="http://middelaldertekster.dk/eriks-lov/3/11">3. bogs kapitel 11</a>: I tilfælde af
        hungersnød er det bedre at børnene sælger jorden, end de sulter, for som det hedder: "hwat
        dughær them iorthæn um the dø syæluæ fra", 'hvad nytter jorden dem, hvis de selv dør fra
        den?'. Argumenter for retspraksis er ikke almindelige i landskabslovene, men når de
        forekommer, udtrykker de som her en sund fornuft, en almenmenneskelig tilgang, ikke
        juridiske spidsfindigheder. Lovene har på dette punkt affinitet til ordsprogene, og der er
        da også rent tekstlige forbindelseslinjer mellem de to genrer. Berømt er "Med lov skal man
        land bygge", der både indleder <a href="http://middelaldertekster.dk/fortalen-til-jyske-lov/1">Jyske Lovs fortale</a> og
            <a href="http://middelaldertekster.dk/peder-laale-ordsprog-1506/3/1">Peder Låles
            ordsprogssamling</a>, fra <a href="http://middelaldertekster.dk/skaanske-lov/106">Skånske Lov</a> stammer det prægnante udtryk "Uapnum sinum skal man uarþæ" ' sine våben
        skal man passe på'. I Eriks Lov hedder det mindre fyndigt: "for thy at man a sit wapn at
        warthæ" (<a href="http://middelaldertekster.dk/eriks-lov/3/13">3. bog, kap. 13</a>). </p>
    <p>Eriks Lov er tidligere udgivet i storværket <em>Danmarks gamle Landskabslove med
            Kirkelovene</em> I-VIII, ved Johs. Brøndum-Nielsen, Svend Aakjær, Erik Kroman, Peter
        Skautrup m.fl., 1933-1961. Femte bind indeholder en udgave af Eriks Lov ved Peter Skautrup
        efter håndskriftet AM 455 12mo. Det er det samme håndskrift der ligger til grund for denne digitale
        udgave. Eriks Lov er desuden oversat til nudansk i <i>Danmarks gamle Love paa Nutidsdansk</i> I-III,
        ved Erik Kroman under medvirken af Stig Iuul, 1945-1948. </p>
</div>