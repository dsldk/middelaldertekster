<div>
    <h2>Jesu Barndoms Bog</h2>
    <h2>Litteraturhistorisk baggrund</h2>
    <p> I denne levende og charmerende historie berettes om Jesusbarnets liv og om de mirakler han
        udførte. Således får det spæde Jesusbarn på flugten til Ægypten en
        <a href="http://middelaldertekster.dk/jesu-barndomsbog/9">kilde til at springe frem og en høj daddelpalme til at bøje sig, så Maria kan nå frugterne,
            og han stopper en ildspyende drage</a>. I Ægypten <a href="http://middelaldertekster.dk/jesu-barndomsbog/13">helbreder han en
        dreng, hvis ben er brækket</a>, i Nazareth <a href="http://middelaldertekster.dk/jesu-barndomsbog/13">vækker han en død mand til live</a> osv.</p>
    <p>Blandt de mest indtagende er historien om hvordan <a href="http://middelaldertekster.dk/jesu-barndomsbog/14">Jesusbarnet former små
            lerfugle</a> på sabbatten. Da en gammel jøde skælder ham ud og vil trampe på fuglene,
        giver han dem liv ved at klappe i hænderne, og de flyver væk. Senere fortælles om <a href="http://middelaldertekster.dk/jesu-barndomsbog/16">Josefs svend</a> der glemmer at
        skære noget tømmer efter et mål han har fået. Stykkerne bliver derfor for korte, og svenden
        bliver ud af sig selv og bange for Josefs vrede. Men Jesusbarnet hjælper ham ved at trække
        dem til den rette længde. Dette lille mirakel kan illustrere et par interessante træk i
            <em>Jesu Barndoms Bog</em>. Helt central er svendens mistro over for Jesu evner: han
        stiller sig tvivlende da barnet tilbyder at trække tømmeret ud. Voksne der står måbende
        tilbage er et genkommende motiv i Barndomsbogens mirakelhistorier. Miraklet viser også at
        Jesusbarnet ikke blot er hjælpsom, han er nærmest opsøgende: bemærk adverbiet
            <em>straks</em> i dette citat:</p>
    <ul>[Svenden blev sorgfuld] oc fructede sin herres wreed oc stod hoos tymmeret oc bedrøuede seg
        at tymmeret wor forstacket oc forderffuet. thet barn ihesus kom strax gangendis oc spurde
        swennen hvat ær teg skeet men thu æst so sorg ful </ul>
    <p>Umiddelbart virker det overflødigt at betone at Jesus kom tilstede med det samme, men det er
        klart at det ikke gør hans guddommelige evner mindre at han er i stand til at opsøge
        problemerne. Citatet antyder for øvrigt en side af Josef der ikke ellers betones i
        Barndomsbogen, hvor han beskrives som en hjælpsom og venlig gammel mand. Over for Maria og
        hendes søn er hans opførsel farvet af middelalderens høviske ideal, og han fremstår som
        Marias ridder. Hun siger et sted at han behandler hende så godt som var hun hans <a href="http://middelaldertekster.dk/jesu-barndomsbog/11">frue</a>:</p>
    <ul>i haffue giort meg oc mith barn stor thiænesthe, som iegh haffdhe wæreth edhers frwe.</ul>
    <p>Men Josef og Maria er gift, så det giver bedst mening at opfatte <em>frwe</em> her som
        betegnelse for en kvinde af høj byrd. </p>
    <p>Miraklet med tømmersvenden er også interessant fordi Maria kommer og spørger hvad
        Jesus laver. Han svarer hende og "tha loo iomfrv maria och wor glad at hon saa hans stoore
        mackt". Maria står her som den første fortolker af Jesu mirakler, samtidig med at stedet
        måske spiller på det udbredte tema om Maria syv glæder (og syv sorger), som det fx kendes
        fra samtidige bønnebøger. Når det er interessant at bemærke at Maria kommer til og at
        miraklet sættes i relation til hendes følelser, er det fordi Maria er en hovedperson i
        Barndomsbogen. Der fremgår også af andre forhold.</p>
    <p>Bogen bærer på sin første side en titel der kan oversættes til: <ul>Her begyndes om Joakim og
            Skt. Anna og om deres slægt og levnet, og om Jomfru Maria og om Vorherres, Jesu
            barndom.</ul> Herunder er et træsnit af typen Anna selvtredje: Jesusbarnet står på
        Marias skød og ved hendes side sidder Anna, Marias moder. Dette motiv er yderst velvalgt,
        for bogens moderne titel, Jesu Barndomsbog, er misvisende. Det er i vidt omfang Maria der er
        hovedperson, og bogen begynder med historien om hendes forældre. På
        titelbladets bagsiden er et træsnit med Maria i helfigur med Jesus på korset i højre hånd,
        en gren i venstre.</p>
    <p>At Maria er bogens centrale skikkelse, antydes også af at Jesus gennemgående præsenteres som
        hendes søn. Og afsnittet om flugten til Ægypten indledes med: "Jomfru maria fooer ind i
        egipte land", selvom hun jo er i følge med Josef og Jesusbarnet. Som nævnt understreges
        Marias position også af at en række af Jesu mirakler sættes i forbindelse med hendes glæde
        over ham, og da et dødt barns forældre anklager Jesus for deres barns død, er det Josef og
        navnlig Maria der bliver oprørt, Jesus selv er upåvirket og handlekraftig (g3r). </p>
    <p>Jesu Barndomsbog skal altså læses i lyset af den senmiddelalderlige dyrkelse af madonnaen,
        Jesu moder, Maria. Og det er oplagt at sammenholde den med anden maria-litteratur, fx i
        bønnebøgerne.</p>
    <p>Den charmerende tekst skæmmes noget af visse sproglige mangler. Beskrivelsen af Jesu kjortel
        som Maria syede til ham og som aldrig bliver beskidt og som vokser med ham er en charmerede
        detalje i fremstillingen af barnemoderen Maria. Men sprogligt lider den under at pronomenet
            <em>han</em> skiftevis henviser til Jesus og <a href="http://middelaldertekster.dk/jesu-barndomsbog/13">kjortlen</a>:</p>
    <ul>han wor hannum saa wel til maade at enghen kwnne skære een kiortel nogher menniske bæire
        tijl maade sijd oc wijd nog han aldrig bleff vreen eller sleedet han bleff soo ny alt thet
        wor herre gick i hannum och soo fauwer in tijll longefredagh han leed sijn pyne som han wor
        then dag Jomfrv maria førde hannum førsthe i hannum</ul>
    <p>Denne sammenblandning af pronominer kan jo kun delvis lægges den danske oversætter til last
        alt eftersom han er det naturlige pronomen at knytte til maskulinsordet kjurtel. Men
        sammenligningerne i citatets sidste periode, <em>soo .. soo .. som</em>, der strækker sig
        over to ledsætninger har vel også krævet noget af læseren anno 1508.</p>
    <p>Det hjælper ikke på den haltende syntaks at trykket har en meget sparsom tegnsætning. Ikke
        sjældent bliver man nødt til at læse om fordi man ikke har opfanget at én sætning er slut og
        en ny begyndt. For eksempel kan man læse et stykke over sætningsgrænsen i det følgende før
        man opdager <a href="http://middelaldertekster.dk/jesu-barndomsbog/14">den</a>:</p>
    <ul>han giorde skøne smaa fwglæ lijgher wijs som the flwæ i marken ther the andre børn thet
        saghe at ihesus haffde giort saa skøne fwglæ tha loæ the</ul>
    <p>Man kan let komme til at opfatte <em>ther</em> som i trykket står sidst i en linje, som
        stedsadverbium der knytter sig til <em>marken</em>. Men egentlig er det en konjunktion med
        betydningen 'da' der indleder den følgende sætning. Det samme gælder det følgende <a href="http://middelaldertekster.dk/jesu-barndomsbog/2">eksempel</a>:</p>
    <ul>tha komme hans swene oc vndrede hwar fore han so laa oc sagde at han wille drepæ seg selff
        oc the kunne næppelig løffte hanum fra iorden ther han haffde sagt them hwat han saa. tha
        vndrede the ther paa oc vnderstode theth</ul>
    <p>Her går grænsen mellem <em>iorden</em> og <em>ther</em>, som man altså skal vide har
        betydningen 'da'. Desuden sløres grænsen her af at der er linjeskifte i <em>haffde</em>, og
        man som læser når at forvente <em>lagt sig</em> eller lignende mens man skifter linje.
        Bemærk at stykket har punktum efter <em>saa</em> efter en foranstillet ledsætning, men altså
        ikke mellem helsætningerne.</p>
    <p>Men der er også stilistiske perler i teksten. Da Marias forældre, Anna og Joachim, mødes
        efter længere tids adskillelse udbryder Anna: <ul>Jeg wor førre encke oc nv ær ieg ey ieg
            vor førre vfructsommelig oc nv ær ieg meth gutz hielp fructsommelig (a6v).</ul>
    </p>
    <p>Gotfred af Ghemens tryk af Jesu Barndomsbog (København 1508), der ligger til grund for denne
        udgave, er tidligere udgivet i <em>Danske Folkebøger</em>, bd. 1, s. 29-105. Ghemens tryk
        fik en lang række efterfølgere til langt op i 1800-tallet. Og teksten har også fået vid
        udbredelse i kraft af gendigtninger; flere af historierne ligger således til grund for Selma
        Lagerlöfs <em>Kristuslegender</em>. Også i middelalderen har historierne om Jesu barndom
        naturligvis været populære. Emnet er kun nødtørftigt behandlet i Det Ny Testamente, men der
        foreligger et apokryft evangelium, af en ukendt forfatter, kaldet Pseudo-Matthæus. Og en
        række middelalderlige forfattere har udnyttet denne tekst til at skrive om Jesu barndom.
        Blandt disse bygger den danske tekst i høj grad på et tysk digt, <em>Marienleben</em>, af en
        karteusermunk Philip </p>
</div>