<div>
    <h2>Niels Mikkelsen Aalborg: Medicin- eller Læge-Boog</h2>
    <h2>Kulturhistorisk baggrund</h2>
    <p>Niels Mikkelsen Aalborg studerede medicin i København, Rostock og Wittenberg, men lagde
        sig siden efter teologien og blev præst. I biografiske leksika er han mest omtalt på
        grund af en kontrovers med H.P. Resen, dominant teologisk professor i København, der
        førte til Aalborgs afhang som sognepræst. Sagens kerne var en for samtiden kættersk
        tanke i et af Aalborgs teologiske skrifter. Imidlertid har hans populære medicinske
        forfatterskab haft en langt større betydning for eftertiden. Ud over den her aktuelle
        lægebog er han forfatter til en vejledning til husholdninger. Denne del af Aalborgs
        forfatterskab har haft læsere langt op gennem århundrederne.</p>
    <p>Niels Mikkelsens Aalborgs <em>Medicin- eller Læge-Boog</em> (1633) udgives i uddrag.
        Grundlaget er teksten som den findes på <a href="">CLARIN-DK</a> og Københavns
        Universitet <a href="http://duds.nordisk.ku.dk/tekstresurser/danske-fagtekster-for-folket-1500-1750/danske-fagtekster-for-folket/laegevidenskab/">Digitale Undersøgelser af Dansk Sprog (DUDS)</a>, hvor der findes en række andre
        medicinske tekster. Redaktionen udtrykker hermed sin store tak til drivkræfterne bag <a href="http://duds.nordisk.ku.dk/">DUDS</a>, professor Hanne Ruus og lektor Dorthe
        Duncker, for tilladelse til at genbruge dette projkets data. </p>
</div>