<div>
    <h2>Håndskriftbeskrivelse</h2>
    <p>
        <strong>Hjemsted:</strong> København, Det
Kongelige Bibliotek</p>
    <p>
        <strong>Signatur:</strong> NkS 66,8°</p>
    <p>
        <strong>Proveniens: </strong>Danmark</p>
    <p>
        <strong>Datering:</strong> ca. 1300; ca.
1350-1400</p>
    <p>
        <strong>Sprog:</strong> dansk</p>
    <p>
        <strong>Kort karakteristik:</strong> Håndskriftet
NkS 66,8°, hvis hoveddel kan dateres til ca. 1300, indeholder
følgende tekster: et brudstykke af Skånske Kirkelov, Harpestrengs
Urtebøger (I-II), Stenbog og Kogebog, samt Julemærker
(vejrprofetier).</p>
    <p/>
    <p>
        <strong>Indhold</strong>
    </p>
    <p>
        <strong>I. (1r-5v) Skånske Kirkelov</strong>
    </p>
    <p>Begynder: "oc warthær thæt kært
biuthæ til reps | vm repdrøct ær æn vm af hanum | repas"</p>
    <p>Afslutning: "Warthær hanum sac
gifwin ath | han redde sumt. oc æi alt tha | stade fore mæth sin en
eth ællær"</p>
    <p>Sprog: Dansk.</p>
    <p>Tekstudgave: <em>Skånske Lov og Eskils
skånske Kirkelov</em>, udg. af P. G. Thorsen (København, 1853), s.
259-264; fejl i denne udgave påpeget i: <em>Harpestræng: Urtebøger
- Stenbøger - Kogebøger</em>, udg. af Marius Kristensen (København,
1909-20), s. LXXXI. Manuskriptet er udnyttet som varianttekst i
<em>Skånske Lov. Anders Sunesøns Parafrase. Skånske Kirkelov m.m.</em>,
udg. af Svend Aakjær og Erik Kroman, <em>Danmarks Gamle
Landskabslove</em> I.2 (København: Det Danske Sprog- og
Litteraturselskab / Gyldendal, 1933).</p>
    <p/>
    <p>
        <strong>II. (6r-75v) Urtebog I</strong>
    </p>
    <p>Overskrift: "Byriæs capitel af
yrtæ book"</p>
    <p>Indledning: "Af gul.i. | Af
sylf.ii. | Af malyrt.iii."</p>
    <p>Afslutning: "tha dræpær thæt
spol orm."</p>
    <p>Afslutningsformel: "Hær ændæs
førstæ yrtæ book. | per
manum fratris kanuti yuul"</p>
    <p>Sprog: Dansk.</p>
    <p>Tekstudgave: <em>Harpestræng: Urtebøger
- Stenbøger - Kogebøger</em>, udg. af Marius Kristensen (København,
1909-20), s. 105-147.</p>
    <p/>
    <p>
        <strong>III. (76r-114v) Urtebog II</strong>
    </p>
    <p>Overskrift: "Hær byrs annæn yrtæ
bok"</p>
    <p>Indledning: "Ala.i. | ammonium.ii.
| Af dyllæ.iii."</p>
    <p>Afslutning: "tha rensær thæt af
| lentigine oc wrækær burt allæ the | smittæ."</p>
    <p>Afslutningsformel: "Ændæs annæn
yrtæbook"</p>
    <p>Sprog: Dansk.</p>
    <p>Tekstudgave: <em>Harpestræng: Urtebøger
- Stenbøger - Kogebøger</em>, udg. af Marius Kristensen (København,
1909-20), s. 148-173.</p>
    <p/>
    <p>
        <strong>IV. (114v-139v) Stenbog</strong>
    </p>
    <p>Overskrift: "Byriær formal af en
book thær | hetær stenbok gørth af en kuningh | af arabia til nero
keysæʀ."</p>
    <p>Indledning: "Evax konugh af arabie
land | skref til nero keysær hwilk| kæ ærlikæ stenæ æræ"</p>
    <p>Afslutning: "Ok hwo sum thænnæ
bær | a sik han gør hannum ren lifn| næth."</p>
    <p>Sprog: Dansk.</p>
    <p>Tekstudgave: <em>Harpestræng: Urtebøger
- Stenbøger - Kogebøger</em>, udg. af Marius Kristensen (København,
1909-20), s. 174-193.</p>
    <p/>
    <p>
        <strong>V. (140r-146v) Kogebog</strong>
    </p>
    <p>Overskrift: "Incipit libellus de
arte coquinaria"</p>
    <p>Overskrift: "Quo| modo fiet oleum
| a nucibum"</p>
    <p>Indledning: "Man skal | takæ en
dysk | mæth nutæ kyærnæ."</p>
    <p>Afslutning: "Thæt hetær kokæn
wan honeʀ."</p>
    <p>Afslutningsformel: "Explicit
ibellus de arte coqui-| naria. Tu autem domine; mi-| serere nostri.
Deo gracias... | Explicit per manum | Explicit expliceat lu| dere
scriptor eat. ameN..."</p>
    <p>Sprog: Dansk.</p>
    <p>Sprog: Latin.</p>
    <p>Tekstudgave: <em>Harpestræng: Urtebøger
- Stenbøger - Kogebøger</em>, udg. af Marius Kristensen (København,
1909-20), s. 194-199.</p>
    <p/>
    <p>
        <strong>VI. (147r-147v) Julemærker</strong>
    </p>
    <p>Indledning: "Um iula dagh warthær
a sun| dagh"</p>
    <p>Afslutning: "oc blæsændæ | war.
oc got korn. oc goth byrngh"</p>
    <p>Sprog: Dansk.</p>
    <p>Tekstudgaver: Christian Molbech,
"XXVII. Fragment af gammeldanske Julemærker", <em>Nye
Danske Magazin</em> V (1827), s. 236.</p>
    <p>
        <em>Harpestræng: Urtebøger - Stenbøger
- Kogebøger</em>, udg. af Marius Kristensen (København, 1909-20), s.
LXXXIV-LXXXV.</p>
    <p/>
    <p>
        <strong>Fysisk beskrivelse / kodikologi</strong>
    </p>
    <p>Form: kodeks.</p>
    <p>Materiale:
pergament.</p>
    <p>Bladantal: 147</p>
    <p>Bladstørrelse:
117 x 90 mm.</p>
    <p>Lægopbygning</p>
    <p>Håndskriftet består af 20 læg, der
er ret regelmæssigt opbygget. De tretten første læg er nummereret
med romertal nederst på første og sidste side. Bogstavet x betyder
her "manglende blad".</p>
    <p>I: (forsatsblad+x), x+x, 1+x, 2+5, 3+4</p>
    <p>II: 6+13, 7+12, 8+11, 9+10</p>
    <p>III: 14+21, 15+20, 16+19, 17+18</p>
    <p>IV: 22+27, 23+26, 24+25</p>
    <p>V: 28+35, 29+34, 30+33, 31+32</p>
    <p>VI: 36+43, 37+42, 38+41, 39+40</p>
    <p>VII: 44+51, 45+50, 46+49, 47+48</p>
    <p>VIII: 52+59, 53+58, 54+57, 55+56</p>
    <p>IX: 60+67, 61+66, 62+65, 63+64</p>
    <p>X: 68+75, 69+74, 70+73, 71+72</p>
    <p>XI: 76+83, 77+82, 78+81, 79+80</p>
    <p>XII: 84+91, 85+90, 86+89, 87+88</p>
    <p>XIII: 92+97, 93+96, 94+95</p>
    <p>XIV: 98+105, 99+104, 100+103, 101+102</p>
    <p>XV: 106+113, 107+112, 108+111, 109+110</p>
    <p>XVI: 114+115</p>
    <p>XVII: 116+123, 117+122, 118+121,
119+120</p>
    <p>XVIII: 124+131, 125+130, 126+129,
127+128</p>
    <p>XIX: 132+139, 133+138, 134+137, 135+137</p>
    <p>XX: (x+forsatsblad), 140+147, 141+146,
142+145, 143+144.</p>
    <p/>
    <p>
        <strong>Opsætning</strong>
    </p>
    <p>Hovedsagelig er teksten skrevet i hele
klummens bredde, men indholdsfortegnelserne er ofte skrevet i to,
undertiden tre spalter. Der er mellem 13 og 21 linjer pr. side.
Sigtemærker og linjering kan ses hele håndskriftet igennem.
Linjerne er ført helt ud til kanterne. Skrivefeltet er omkring 86 x
60 mm.</p>
    <p/>
    <p>
        <strong>Skrift, forkortelser og tegnsætning</strong>
    </p>
    <p>Der er fire forskellige hænder i
håndskriftet:</p>
    <p>Hånd 1 (bl.
1r-5v, 147r, 147v): Brudstykket af Skånske Kirkelov og Julemærkerne
er skrevet i smuk kursivminuskel fra sidste halvdel af det 14.
århundrede, muligvis med samme hånd. Bogstaverne er små med
omkring 21 linjer pr. side. Særligt iøjnefaldende former er 'g'
(med en vandret liggende sløjfe med en streg mellem sløjfen og den
øverste bue) og 'ø' (med to små streger over og en hale under).</p>
    <p>Hånd 2 (false i
læg I): Denne hånd er forskellig fra de øvrige teksters. Den
findes på to false, der er rester af bortskårne blade i første
læg.</p>
    <p>Hånd 3 (bl.
6r-146v): Urtebøgerne, Stenbogen og Kogebogen er skrevet med samme
smukke gotiske hånd i begyndelsen af det 14. århundrede, bortset
fra bl. 138v-139v, der er skrevet af hånd 4. Skriften er noget
større end hånd 1's, og der er mellem 13 og 17 linjer pr. side. På
bl. 75v findes skriverindentifikationen "per manum fratris
kanuti yuul". Det er sikkert også dette navn, der er blevet
bortraderet på bl. 146v. Det er blevet foreslået (for første gang
af Christian Molbech i <em>Henrik Harpestrengs Danske Lægebog fra det
trettende Aarhundrede</em> (København, 1826), s. 9-10), at denne Knud
Jul er den samme, der i 1310 omtales som "procurator monasterii
Sorensis" (se Jacob Langbek, <em>Sciptores rerum Danicarum Medii
Aevi </em>IV (København, 1776), s. 496). Der er ikke noget, der taler
hverken for eller imod denne antagelse.</p>
    <p>Hånd 4 (bl.
138v-139v): Denne hånd er gotisk og (næsten?) samtidig med Hånd 3.
Den er lidt mere kantet, og blækfarven er noget mere brunlig.
Skriften er omtrent af samme størrelse som Hånd 3's med omkring 13
linjer pr. side.</p>
    <p>Forkortelser og
tegnsætning: Der er få forkortelser i håndskriftet, og de bruges i
meget begrænset omfang:</p>
    <ul>
        <li>
            <p>apostrof for
	-ær (46 gange), fx "thær", "warthær",
	"stampær"</p>
        </li>
        <li>
            <p>streg over
	vokal for efterfølgende nasal (66 gange), fx "cummar",
	"siucdom", "hun", "mangkyns"</p>
        </li>
        <li>
            <p>græsk π for
	-ra- (3 gange), kun i "trappæ"</p>
        </li>
    </ul>
    <p>Der bruges flere forkortelser i
afsnittene på latin, fx "per", "quomodo",
"condiantur", "qui".</p>
    <p>Punktum markerer sætningsgrænse.
Orddeling ved linjeskift markeres med bindestreg.</p>
    <p/>
    <p>
        <strong>Udsmykning og opdeling</strong>
    </p>
    <p>Hoveddelen har initialer i rødt, blåt
eller grønt. Det blå eller grønne blæk er noget falmet, og det
kan være svært at afgøre, om den oprindelige farve har været blå
eller grøn. De initialer, der indleder en ny bog (Urtebog I, Urtebog
II, Stenbogen og Kogebogen), er de smukkeste og fylder tre linjer.
Hvert kapitel indledes af et initial over to linjer, enten i rødt,
blåt eller grønt. Rødt og blåt blæk er også anvendt i
kapiteloverskrifterne og registrene.</p>
    <p>På bl. 117v har ordene "Gagates",
"Gagatromeus" og "Gerachites" et stort rødt G
tilfælles, "Gelacia" og "Gelactida" deles om et
stort blåt G, "Iaspis" og "Iacinctus" er knyttet
til samme store røde I, ligesom "Ligurius" og "Liprea"
er fælles om et stort blåt L.</p>
    <p>Mindre afsnit markeres oftest ved en
rød streg gennem stort begyndelsesbogstav efter punktum.</p>
    <p>De to første læg af Harpestrengdelen
har øverst på verso-siderne et rødt "L" (= Liber 'bog')
og på recto-siderne "I" (for primus, 'første'). Sidste
gang, dette forekommer er på bl. 22r (dvs. første blad i læg IV).</p>
    <p>Skånske Kirkelov og Julemærkerne er
mere sparsomt udsmykket, med røde initialer ved kapitelbegyndelse og
røde kapiteloverskrifter.</p>
    <p/>
    <p>
        <strong>Indbinding</strong>
    </p>
    <p>Håndskriftet er indbundet i et gammelt
egetræsbind (122 x 85 mm) med spor af brunt læder og rester af et
messingspænde med "OM" indridset; forkortelsen dækker
muligvis Olaus Martini, som har indskrevet
sit navn øverst på bl. 20v. Den bageste træplade har været
angrebet af orm.</p>
    <p>Ryg: Ryggen
mangler, og de fire hæftesnore, der er fastgjort med tapper, er
synlige.</p>
    <p>Forsats:
På bindets for- og bagplade er der klistret brudstykker af to blade
af et latinsk liturgisk håndskrift, det forreste med et brudstykke
af et bøn, det bageste med tekst fra begyndelsen af
Johannesevangeliet. Det forreste er løsnet, og den inderste side af
træpladen er synlig; på skindet er der i nyere tid med sort blæk
skrevet "206. | 58." og "Ny kgl S. | 66 | 8vo".
Også på det bageste forsatsblad findes yngre optegnelser.</p>
    <p/>
    <p>
        <strong>Foliering</strong>
    </p>
    <p>Håndskriftet er blevet
pagineret/folieret to gange. Harpestrengdelen blev pagineret i ældre
tid, urtebogen I-II som s. 1-219, stenbogen som s. 1-48 og kogebogen
som s. 1-14. I nyere tid er hele håndskriftet blevet folieret
fortløbende med blyant i nederste margen på recto-siderne (blad 1-5
er desuden folieret med blyant i øverste højre hjørne på
recto-siderne).</p>
    <p/>
    <p>
        <strong>Marginalier, brugsspor og senere
tilføjelser</strong>
    </p>
    <p>Marginalier: Der
er skrevet små vejledende bogstaver til rubrikator i marginen på de
tre første blade: 1r "h", 1v "æ" og 2r "v".</p>
    <p>I hele Urtebog I
er der indholdsangivelser i rødt i ydermarginen. De er (næsten?)
samtidig med teksten.</p>
    <p>Nogle steder har
skriveren eller en samtidig korrekturlæser sat punkter i marginen ud
for uforståelige dele af teksten (ud for linje 493, 859, 1510, 1540,
1569, 1719, 1823, 1840, 2071, 2278 og 3428).</p>
    <p>I marginen findes
også enkelte tegninger. Flere steder er en hånd brugt som markør
af særligt interessante passager (ud for linje 281-284, 294,
309-311, 396 (samt i nederste margen på bl. 13v), 759-760, 787,
806-807, 1226, 1413, 1431, 1616, 1813-1816, 2218, 2449, 2662,
2720-2721 (samt i nederste margen på bl. 106v), 3034 og 3076). En
enkelt gang er der tegnet et hoved (ud for linje 739) og et øre (ud
forlinje 766).</p>
    <p>Der findes enkelte
ejertilskrifter, nemlig tre forskellige navne, som ikke har kunnet
identificeres: Olaus Martini (bl. 20v og muligvis bl. 98r), Hanis
Holmbroe (bl. 106r) og Johan Arnesen 1790 (bl. 147r).</p>
    <p>Endelig er der i
nyere tid indført kapiteltal med blyant ved kapitlerne fra Skånske
Kirkelov.</p>
    <p>Andre
brugsspor: Der er blevet fastlimet pergamentstrimler i randen af
nogle blade for at gøre det lettere for brugeren at finde
bestemte steder:</p>
    <p>Bl. 28: register til "C"</p>
    <p>Bl. 42: "Hwa sum wil takæ
lækidom"</p>
    <p>Bl. 65: "Af sathær"</p>
    <p>Bl. 76: Urtebog II</p>
    <p>Bl. 84: "basilikum"</p>
    <p>Bl. 116: Stenbogen.</p>
    <p/>
    <p>
        <strong>Tilstand</strong>
    </p>
    <p>Håndskriftet er meget godt bevaret.
Der er nogle mindre huller og revner, men der er intetsteds gået
tekst tabt.</p>
    <p>Huller findes bl. 1 (nederste halvdel,
inderranden), bl. 18 (nederste halvdel yderranden), bl. 73 (nederste
halvdel inderranden), bl. 78 (yderranden, markeret med rød streg),
bl. 79 (nederste halvdel inderranden, markeret med rød og sort
streg), bl. 85 (nederste margen), bl. 96 (nederste halvdel
yderranden), bl. 119 (nederste halvdel yderranden), bl. 146 (nederste
halvdel yderranden), bl. 147 (yderranden, flere småhuller)</p>
    <p>Revner findes bl. 4 (nederste halvdel
inderranden), bl. 5 (nederste halvdel inderranden), bl. 10
(yderranden), bl. 11 (yderranden), bl. 12 (yderranden), bl. 18
(nederste hjørne yderst revet af), bl. 28 (nederste hjørne yderst
revet af), bl. 29 (nederste hjørne yderst revet af), bl. 44
(yderranden), bl. 45 (yderranden), bl. 46 (yderranden), bl. 57
(underkanten), bl. 69 (yderranden), bl. 79 (nederste hjørne yderst
revet af), bl. 88 (yderranden), bl. 90 (yderranden, to revner), bl.
91 (yderranden), bl. 94 (yderranden), bl. 96 (yderranden, to revner),
bl. 120 (yderranden), bl. 129 (nederste hjørne yderst), bl. 134
(yderranden).</p>
    <p/>
    <p>
        <strong>Historie og herkomst</strong>
    </p>
    <p>Proveniens:
Håndskriftets hoveddel (Harpestrengteksterne) er skrevet i Danmark
ca. 1300, begyndelsen og slutningen ca. 1350-1400.</p>
    <p>Historie: Tre
tidligere ejere er nævnt i håndskriftet: "Olaus Martini"
(det 16. århundrede), "Hans Holmboe" og "Johan
Arnesen" (1790).</p>
    <p>Erhvervelse:
Håndskriftet kom til Det Kongelige Bibliotek som en del af Den
Suhmske Samling.</p>
</div>