<div>
    <h2>Håndskriftsbeskrivelse</h2>
    <p>Håndskriftet K 4 befinder sig på Kungliga Biblioteket i
Stockholm. Det er i lille folioformat og består af 14 læg med i alt
162 blade, som er beskrevet på både forsiden (recto-siden, forkortet
r) og bagsiden (verso-siden, forkortet v). Indholdet er blandet:</p>
    <ul>
        <li>Rydårbogen blad 1r-20v</li>
        <li>Harpestrengs stenbog blad 21r-27r</li>
        <li>Legendesamling blad 27r-77v</li>
        <li>Ivan Løveridder blad 78r-162v</li>
    </ul>
    <p>Bladene er af papir og måler ca. 27x19,2 cm. De første ni læg er af
samme type papir, der er fabrikeret 1468-1480, og den afløses i tiende
læg af en lidt yngre sort fra omkring 1480. Rydårbogen fylder to læg,
stenbogen og legendesamlingen tilsammen fem, mens ridderromanen, som
mangler slutningen, optager de sidste syv læg. De bevarede
lægsignaturer viser, at Ivan Løveridder oprindelig har udgjort
begyndelsen af ét manuskript, mens Harpestrengs stenbog har været
første tekst i et andet. Stenbogen er blevet efterfulgt af først
legendesamlingen og derefter Rydårbogen. På et ret tidligt tidspunkt
er teksterne blevet omordnet og samlet, og kort efter år 1600 er de
blevet indbundet i den nuværende orden.</p>
    <p>Skrift og stavning tyder på, at alle dele af K4 er skrevet af den
samme person. Ganske vist er teksterne opstillet noget forskelligt, de
tre første i to spalter, den sidste i én, men det skyldes rimeligvis,
at fortællingen om Ivan Løveridder er på vers, og den enkelte
verslinje skulle ikke gerne deles.</p>
    <p>Det er en trænet skriver, der har udarbejdet manuskriptet. Skriften
er regelmæssig og letlæselig, og for at højre margen kunne blive
nogenlunde lige, har han afsluttet en del linjer med et lille
ornament, eller han har udvidet det sidste ord med et ekstra
bogstav. Mange steder har han med ganske lille skrift angivet, hvad
der skulle indføres med rødt blæk, nemlig initialer og
overskrifter. Rubrikator, som har skrevet de røde partier, har desuden
understreget eller indrammet overskrifter, og han har fremhævet de
store bogstaver ved at gennemstrege dem. Også en del små
begyndelsesbogstaver er blevet mærket med en rød streg, sandsynligvis
en markering af småafsnit i den løbende tekst; denne opmærkning kan
være vanskelig at skelne fra de skråstreger, der fungerer som
interpunktion. Hvor teksten har stået uskarpt, har rubrikator
undertiden tegnet et bogstav op.</p>
    <p>Om håndskriftets senere historie ved vi ikke meget. Et par steder
står ejernavnet »Per hardbo«link til faksimile af K 4, blad 3v, som
desværre ikke kan identificeres. Tilskrifter i marginen viser, at især
Rydårbogen er blevet studeret ivrigt. I nyere tid er der indføjet
bladtælling og indholdsfortegnelse.</p>
    <p>Fra K 4 udgiver Studér Middelalder på Nettet de to første tekster,
Rydårbogen og Harpestrengs stenbog. Man kommer ind på det ønskede værk
ved klik i menusøjlen til venstre.</p>
</div>