<div>
    <h2>Den kyske dronning</h2>
    <h2>Litteraturhistorisk baggrund</h2>
    <p> Ægteskabelige forviklinger i kongehuset er godt stof, og det var det også for 500 år siden.
        I versromanen <i>Den kyske dronning</i> følger vi den kongelige titelpersons uforskyldte
        lidelser, indtil hun endelig bliver lykkelig. Den rørende historie kan nu læses på nettet,
        sådan som den omkring år 1500 blev nedskrevet i håndskriftet <a href="/manuscript-descriptions/stockholm-k47">K 47</a>
    </p>
    <ul>
        <li>
            <a href="#Indholdsoversigt">Indholdsoversigt</a>
        </li>
        <li>
            <a href="#Handlingsgang">Handlingsgang</a>
        </li>
        <li>
            <a href="#Personer">Personer</a>
        </li>
        <li>
            <a href="#Miljøer">Miljøer</a>
        </li>
        <li>
            <a href="#Fortæller">Fortæller</a>
        </li>
        <li>
            <a href="#Fremstillingsformer">Fremstillingsformer</a>
        </li>
        <li>
            <a href="#Versemål: knittelvers">Versemål: knittelvers</a>
        </li>
        <li>
            <a href="#Stil">Stil</a>
        </li>
        <li>
            <a href="#Sprog">Sprog</a>
        </li>
        <li>
            <a href="#Tema">Tema</a>
        </li>
        <li>
            <a href="#Ridderidealerne">Ridderidealerne</a>
        </li>
        <li>
            <a href="#Den_europæiske_baggrund_for_Den_kyske_dronning">Den europæiske baggrund for
                    <i>Den kyske dronning</i>
            </a>
        </li>
        <li>
            <a href="#Høvisk litteratur">Høvisk litteratur</a>
        </li>
        <li>
            <a href="#Ridderromaner på dansk">Ridderromaner på dansk</a>
        </li>
        <li>
            <a href="#Overlevering">Overlevering</a>
        </li>
        <li>
            <a href="#K 47 og Den kyske dronning">K 47 og <i>Den kyske dronning</i>
            </a>
        </li>
        <li>
            <a href="#Litteratur om Den kyske dronning">Litteratur om <i>Den kyske dronning</i>
            </a>
        </li>
        <li>
            <a href="#se-desuden">Se desuden</a>
        </li>
    </ul>
    <a name="Indholdsoversigt"/>
    <h2>Indholdsoversigt</h2>
    <ul>
        <li>Fortale <a href="/den-kyske-dronning/1">vers 1-6</a>
        </li>
        <li>Kongen og dronningen af Polen adopterer en bøhmisk prins <a href="/den-kyske-dronning/2">vers 7-78</a>
        </li>
        <li>Prinsen kaldes hjem og bliver konge af Bøhmen <a href="/den-kyske-dronning/3">vers
                79-114</a>
        </li>
        <li>I den polske konges fravær vil hans stedfortræder Skares forføre dronningen, men afvises
                <a href="/den-kyske-dronning/4">vers 115-184</a>
        </li>
        <li>Skares anklager dronningen for hor <a href="/den-kyske-dronning/5">vers 185-300</a>
        </li>
        <li>Skares overbeviser kongen om dronningens skyld, og hun fordrives <a href="/den-kyske-dronning/6">vers 301-446</a>
        </li>
        <li>Dronningen beder kongen af Bøhmen om hjælp <a href="/den-kyske-dronning/7">vers
                447-492</a>
        </li>
        <li>Kongen af Bøhmen overbevises om dronningens uskyld <a href="/den-kyske-dronning/8">vers
                493-718</a>
        </li>
        <li>Dronningen skal brændes, men reddes af den bøhmiske konge <a href="/den-kyske-dronning/9">vers 719-1034</a>
        </li>
        <li>Den polske konge dør, og dronningen ægter kongen af Bøhmen <a href="/den-kyske-dronning/10">vers 1035-1220</a>
        </li>
        <li>Efterskrift <a href="/den-kyske-dronning/11">vers 1221-1238</a>
        </li>
    </ul>
    <a name="Handlingsgang"/>
    <h2>Handlingsgang</h2>
    <p>
        <i>Den kyske dronning</i> er historien om den trofaste hustru, der anklages for hor,
        forskydes af sin ægtemand, men tages tilbage, da hendes uskyld bliver bevist. Denne enkle
        fortælling udbygges med den pikante beretning om adoptivsønnen, der træder i ægtemandens
        sted. </p>
    <p> Digtet fortæller indledende om det polske kongepar, der i mangel af en tronarving adopterer
        en bøhmisk prins. Imidlertid kaldes han tilbage til sit fødeland for at blive konge af
        Bøhmen. Den polske konge drager på pilgrimsfærd og overlader styret til sin mand Skares.
        Svigagtigt forsøger Skares at forføre dronningen, men afvises, og opfyldt af hævngerrighed
        lader han en tjenestedreng skjule sig under hendes seng. Næste morgen dræber han den unge
        mand og anklager dronningen for hor. Først ved kongens hjemkomst lykkes det Skares at få
        hende fordrevet fra slottet. Fattig og sorgfuld lever hun fjernt fra hoffet, og det brev om
        hjælp, hun sender til kongen af Bøhmen, forbliver ubesvaret. Hendes bøn bliver dog hørt, for
        den unge konge drager forklædt som gejstlig til Polen, hvor han hører hendes skriftemål og
        bliver overbevist om hendes uskyld. Forgæves anmoder han kongen om at tage hende tilbage og
        erklærer da, at så må hun brændes på bålet. Lige inden henrettelsen dukker han op i
        rustning. Han erklærer, at dronningen er uskyldig, og anklager Skares for at lyve. I den
        efterfølgende tvekamp sårer Skares kongen af Bøhmen, men bliver overvundet og fortæller om
        sin udåd, inden han dør. Omsider tror den polske konge på sin dronnings uskyld, og hun
        tilgiver ham alt. Den sårede ridder vil ikke afsløre sin identitet og rejser bort med
        dronningens silkesærk som eneste belønning for sin dåd. Kort efter dør den gamle konge, og
        rigets tarv tvinger dronningen til at finde en ny ægtemand. Han skal vælges ved en
        turnering, og blandt de fremmødte riddere er kongen af Bøhmen. Dronningen er vred på ham,
        fordi han ikke efterkom hendes bøn om hjælp. Da viser han hende silkesærken, og de to
        forenes i ægteskab. </p>
    <a name="Personer"/>
    <h2>Personer</h2>
    <p> Det er påfaldende, at kun én af personerne i <i>Den kyske dronning</i> er navngiven, og det
        er oven i købet skurken. Som i eventyr optræder de øvrige hovedpersoner alene under
        standsbetegnelser, og de er da også i vidt omfang typer. </p>
    <a name="Dronningen: den gode hustru"/>
    <h3>Dronningen: den gode hustru</h3>
    <p> Titelpersonen i <i>Den kyske dronning</i> er værkets hovedperson. Straks ved den første
        præsentation omtales hun som "dygdelig", dvs. moralsk uangribelig (<a href="/den-kyske-dronning/2#8">vers 8</a>), og den vurdering rokkes der ikke ved. Hun er
        ubetinget trofast over for sin ægtemand, og hendes kærlighed til den bøhmiske kongesøn
        kommer ikke i strid med den følelse. Loyaliteten over for ægtefællen strækker sig så vidt,
        at hun ikke bebrejder ham hans urimelige mistro og hårde behandling, men bøjer sig for hans
        dom i sorg. Med gråd møder hun også Skares' anklager, som hun afviser lige så bestemt som
        hans frække tilnærmelser. I religionen, specielt Mariadyrkelsen, finder hun en vis trøst, og
        over for medmenneskene ytrer hendes fromhed sig som ligefrem venlighed. Selv tager hun intet
        initiativ til at ændre sin skæbne, før en hjælpsom gammel kone presser hende til at kontakte
        den eneste mulige redningsmand, Bøhmens konge. Den truende død på bålet møder hun med
        sindsro. Da kongen endelig indser hendes uskyld, tilgiver hun ham beredvilligt og har format
        til straks at takke sin redningsmand (<a href="/den-kyske-dronning/9#982">vers
        982-1013</a>). Efter sin mands død er hun indstillet på at leve som enke, men accepterer
        riddernes krav om en konge. Ved mødet med den bøhmiske konge viser hun endelig vrede; af ham
        havde hun ventet hjælp, men han svigtede - tror hun. Da hun indser, at han er hendes
        redningsmand, forvandles vreden til kærlighed. </p>
    <a name="Kongen af Polen: den sårede ægtemand"/>
    <h3>Kongen af Polen: den sårede ægtemand</h3>
    <p> Kongen af Polen introduceres som meget rig eller mægtig, men uden at hans karakter
        præciseres (<a href="/den-kyske-dronning/2#7">vers 7</a>). En levende syndsbevidsthed driver
        ham på pilgrimsfærd. Naivt mener han at have fundet den rette rigsforstander i den kloge
        Skares, som han nærer grænseløs tillid til. Alene på grund af Skares' anklage forskyder han
        sin elskede dronning uden at ville høre på hendes forsvar. Hans sårede stolthed gør ham døv
        for den pavelige legats vurdering af dronningen, hvorimod han er modtagelig for ideen om at
        brænde hende og derved genoprette sin ære. Tankegangen fordømmes indirekte af hans mænd, der
        føler afsky ved henrettelsen af dronningen (<a href="/den-kyske-dronning/9#793">vers
            793-796</a>). Først da han konfronteres med et uigendriveligt bevis, lader han sig
        retlede og beder sin forurettede hustru om tilgivelse (<a href="/den-kyske-dronning/9#955">vers 955-981</a>). Dermed er hans rolle i fortællingen udspillet. </p>
    <a name="Kongen af Bøhmen: den ridderlige konge"/>
    <h3>Kongen af Bøhmen: den ridderlige konge</h3>
    <p> Kongen af Bøhmen er en god regent, vellidt i sit eget rige og respekteret i andre. Hans
        retfærdighedssans er udtalt, kun uskyldige vil han forsvare (<a href="/den-kyske-dronning/8#500">vers 500-510</a>). Inden han skrider til handling,
        overvejer han nøje, hvordan han skal gå frem, og hvad han vil få brug for. Så vidt muligt
        foretrækker han at løse en strid med fredelige midler, og først hvis de glipper, griber han
        til våben. Men så er han også frygtløs, stærk og dygtig. I sin fremtoning er han prægtig,
        som det sømmer sig for en konge (<a href="/den-kyske-dronning/10#1103">vers 1103-1108</a>).
        Høfligt og belevent fører han sig frem, uden at rose sig af sine bedrifter. Som belønning
        for at have reddet den uskyldige dronning ønsker han kun et silkeklæde til at forbinde sin
        sårede arm. Da han får det, kvitterer han med den høviske replik: "nw ær for glømd al myn
        harm" 'nu er al min smerte glemt' (<a href="/den-kyske-dronning/9#1016">vers 1016</a>).
        Fordi han har vovet sit liv for dronningen, er han værdig til at ægte hende (<a href="/den-kyske-dronning/10#1195">vers 1195-1206</a>), og dertil kommer, at han elsker
        hende inderligt. </p>
    <p> Al denne ridderlige og kongelige herlighed afbalanceres af et par komiske optrin. Da han og
        hans mænd er forklædt som gejstlige, hæmmes de noget af ikke at kunne læse (<a href="/den-kyske-dronning/8#628">vers 628-632</a>), hvad enhver skriver har kunnet godte
        sig over. Efter den højdramatiske tvekamp følger en pudsig omklædningsscene, fordi det
        silkeklæde, han beder dronningen om, er hendes særk, altså den kjortel, hun bærer inderst på
        kroppen (<a href="/den-kyske-dronning/9#1011">vers 1011-1012</a>). </p>
    <a name="Skares: skurken"/>
    <h3>Skares: skurken</h3>
    <p> Skares er helt igennem skurkagtig. Han bryder sit æresord og pønser på at overtage sin
        herres plads både i ægtesengen og på tronen. Da dronningen afviser hans tilnærmelser, styres
        han helt af sin hævntørst. Hensynsløst myrder han sin tro tjenestedreng, og de polske
        riddere behandler han hovmodigt. Om baggrunden for hans handlemåde hører vi intet;
        dronningens bemærkning om, at hun har hjulpet ham frem (<a href="/den-kyske-dronning/4#173">vers 173</a>), skal udmale hans ondskab, men næppe forklare den. Han opretholder
        hårdnakket sin løgn, lige til kongen af Bøhmen har såret ham dødeligt. Da ønsker han at
        blive brændt på bålet i et desperat forsøg på at sone sin skyld over for Gud (<a href="/den-kyske-dronning/9#923">vers 923-934</a>). </p>
    <a name="Miljøer"/>
    <h2>Miljøer</h2>
    <p>
        <i>Den kyske Dronning</i> udspiller sig i Polen og Bøhmen, altså i det relativt eksotiske
        udland, hvis eksistens og beliggenhed dog er bekendt. De kongelige hoffer i de to lande
        danner rammen om fortællingen. Egentlige beskrivelser af omgivelserne får vi ikke, men de
        spredte glimt af silke, skarlagen og guld giver et umiskendeligt præg af solid rigdom. På
        baggrund af den neddæmpede miljøskildring virker det stærkt, da kongen af Bøhmen har kastet
        sin gejstlige forklædning og viser sig i al sin pragt: "hans harnske war for gylt som lowe"
        'hans harnisk var forgyldt som en lue' (<a href="/den-kyske-dronning/9#855">vers 855</a>). Omkring de kongelige færdes et helt hierarki af undergivne. Normalt er
        omgangsformen udsøgt høflig, og brud på høfligheden kommenteres. Skares' skurkagtighed
        fremgår af hans uforskammede behandling af dronningen (<a href="/den-kyske-dronning/5#295">vers 295-300</a>), og dronningen må gøre afbigt for sin kulde over for den bøhmiske
        konge (<a href="/den-kyske-dronning/10#1137">vers 1137-1144</a>). </p>
    <p> Den hårde verden uden for slottet stifter dronningen bekendtskab med, da hun bliver
        fordrevet af kongen. Heller ikke dette miljø skildrer teksten indgående, men det fremgår
        tydeligt, at her hersker fattigdom, utryghed og mangel på de basale fornødenheder. Men her
        findes også søstersolidaritet og barmhjertighed. </p>
    <p> Realistisk i moderne forstand er <i>Den kyske dronning</i> på ingen måde, men den er dog
        blottet for overnaturlige begivenheder. Kun slutbemærkningen bevæger sig ud over
        menneskeverdenen med sin forsikring om, at helten og heltinden efter døden kom i himmerige. </p>
    <a name="Fortæller"/>
    <h2>Fortæller</h2>
    <p> Allerede i fortalen til <i>Den kyske dronning</i> træder fortælleren frem som et anonymt
            <i>jeg</i>, og sidenhen dukker han op i teksten med ujævne mellemrum. Han markerer
        afsnit i fortællingen ved at forberede læseren på, hvad der nu kommer (<a href="/den-kyske-dronning/7#491">udførligst vers 491-494</a>), henviser til, hvad der tidligere er fortalt (fx <a href="/den-kyske-dronning/8#498">vers 498</a>), vælger at springe længere udredninger over (<a href="/den-kyske-dronning/9#1033">vers 1033-1034</a>) og forsikrer om sin troværdighed (fx <a href="/den-kyske-dronning/2#74">vers 74</a>). Med sine henvendelser til læseren skaber han en fortrolighed, der
        kulminerer i den afsluttende bøns fælles <i>vi</i> (<a href="/den-kyske-dronning/11#1232">vers 1232-1238</a>). Som alvidende fortæller behersker han handlingsgangen og kender
        personernes inderste følelser (fx <a href="/den-kyske-dronning/9#790">vers 790-792</a>). Hans autoritet understreges af den moralske belæring, der bliver
        munkene til del (<a href="/den-kyske-dronning/9#1023">vers 1023-1026</a>), selvom den egentlig falder uden for den fortløbende beretning. </p>
    <a name="Fremstillingsformer"/>
    <h2>Fremstillingsformer</h2>
    <p> Gennemgående er fortælletempoet i <i>Den kyske dronning</i> meget roligt. Teksten domineres
        af bredt udfoldede situationer, hvor personernes replikker bliver gengivet som direkte tale
        (bl.a. <a href="/den-kyske-dronning/6#399">vers 399-440</a>). Mere end en tredjedel af teksten er direkte tale, og formen bruges
        ikke kun til replikker, men også til tanker (fx <a href="/den-kyske-dronning/6#381">vers 381-384</a>). Som regel indledes den direkte tale med en anførende sætning, et
        inquit (bl.a. <a href="/den-kyske-dronning/8#522">vers 522-530</a>) - lidt overtydeligt står inquit et par steder både før og efter den
        direkte tale (fx <a href="/den-kyske-dronning/9#805">vers 805-810</a>). Tempoet øges en smule, når den direkte tale ind imellem gengives
        uden inquit (som <a href="/den-kyske-dronning/10#1175">vers 1175-1184</a>). Et par gange glider den indirekte gengivelse over i den direkte
        (bl.a. <a href="/den-kyske-dronning/9#763">vers 763-766</a>). Den omstændelige beretning afbrydes kun sjældent af korte referater,
        der bringer handlingen hurtigt videre (fx <a href="/den-kyske-dronning/10#1133">vers 1133-1134</a>). </p>
    <a name="Versemål: knittelvers"/>
    <h2>Versemål: knittelvers</h2>
    <p> Middelalderens poesi på dansk er skrevet i et versemål, der kaldes knittelvers. Ordet er
        ligesom verseformen importeret fra tysk. Dets første led betyder <i>knippel</i> og betegner
        her noget simpelt, knudret. I knittelverset er kun de trykstærke stavelser metrisk
        relevante, mens antallet af tryksvage stavelser varierer. Hvert vers har fire, sjældnere tre
        tryktoppe. Konstituerende for knitteldigtningen er enderimet, altså lydlig og/eller grafisk
        overensstemmelse mellem to versslutninger, regnet fra og med sidste trykstærke vokal. På
        dette punkt er tolerancen ret stor, eller anderledes udtrykt: der er ikke helt få dårlige
        rim. Inden for knitteldigtningen forekommer forskellige rimstillinger. Enklest og hyppigst
        er parrimet, hvor to vers umiddelbart efter hinanden rimer (a-a). Formen kan varieres ved en
        vekslen mellem en- og tostavelsesrim, altså vers med mandlig henholdsvis kvindelig udgang.
        Mere kompliceret er krydsrimet, hvor fire vers bindes sammen ved, at første og tredje vers
        rimer ligesom andet og fjerde (a-b-a-b). I mere raffinerede krydsrim skiftes mellem mandlig
        og kvindelig udgang, ofte sådan, at vers med enstavelsesrim har fire tryktoppe, vers med
        tostavelsesrim tre. Helt op til seks vers kan rime indbyrdes i knitteldigtningen, idet
        første og andet vers rimer i lighed med fjerde og femte, mens tredje og sjette rimer og
        derved holder sammen på de seks vers (a-a-b-c-c-b). Efter sin brug i den kirkelige liturgi
        kaldes denne rimform ofte sekvensstrofen. Endelig findes enklere former for rimbrug, hvor
        nogle vers slet ikke indgår i rim, fx første og tredje vers i en gruppe på fire, hvis andet
        og fjerde vers rimer (x-a-y-a). </p>
    <a name="Stil"/>
    <h2>Stil</h2>
    <p> Stilen i <i>Den kyske dronning</i> er bestemt af digtets metriske ramme, som sætter snævre
        grænser for de sproglige udfoldelser. Eposet er formet i parrimende <a href="#Versemål: knittelvers">knittelvers</a>, der som regel har fire tryktoppe, men af
        og til kun tre (fx <a href="/den-kyske-dronning/9#794">vers 794</a>); enkelte steder rimer sådanne kortvers, måske med den hensigt at øge
        tempoet (bl.a. <a href="/den-kyske-dronning/10#1143">vers 1143-1144</a>). Rimenes kvalitet er gennemgående god, og derfor kan man med ret
        stor sikkerhed regne med afskriverfejl det par steder, hvor rimet glipper helt (bl.a. <a href="/den-kyske-dronning/6#407">vers 407-408</a>). De metriske forhold præger stilen på alle niveauer. Ytringerne er
        altovervejende på et vers eller et verspar, altså to vers, der rimer. Kun sjældent er der
        disharmoni mellem ytring og metrum som vers <a href="/den-kyske-dronning/8#602">602-603</a>, hvor en helsætning omfatter to ikke-rimende vers. De korte ytringer
        afføder en enkel sætningsstruktur med relativt få ledsætninger; de fleste ledsætninger
        fylder et vers eller mindre. For at rimene kan falde på plads, er det undertiden nødvendigt
        med usædvanlige konstruktioner som "th<i>e</i>n h<i>er</i>ræ god" i stedet for <i>den gode
            herre</i> (<a href="/den-kyske-dronning/2#42">vers 42</a>). Infinitiver er gode rimord, og derfor anvender teksten ofte
        modalomskrivninger i stil med "och jngh<i>e</i>n wistæ hwo han mon wæræ" 'og ingen vidste
        hvem han monne være' (<a href="/den-kyske-dronning/9#854">vers 854</a>). Mange af rimordene og rimene optræder gentagne gange, og en del udtryk
        har karakter af formler, fx "m<i>edh</i> æræ" (bl.a. <a href="/den-kyske-dronning/2#20">vers 20</a>), "th<i>e</i>n edlæ qwi<i>n</i>næ" (bl.a. <a href="/den-kyske-dronning/6#310">vers 310</a>) og tiltaletypen "myn kieræ frwe" (bl.a. <a href="/den-kyske-dronning/9#801">vers 801</a>). Mange af disse stereotyper har som deres væsentligste funktion at
        understrege det høviske miljø med dets fornemme persongalleri og kultiverede omgangsformer. </p>
    <a name="Sprog"/>
    <h2>Sprog</h2>
    <p> I alt væsentligt svarer sprogformen i <i>Den kyske dronning</i> til det gængse sprog i
        håndskrifter fra omkring år 1500, se vejledningen <a href="/instructions#gammeldansk">Om at læse gammeldansk</a>.
        Enkelte stavemåder er specifikt jyske, fx det meget almindelige "jen" <i>en</i> og a'et i
        "nagen" <i>nøgen</i> (<a href="/den-kyske-dronning/5#212">vers 212</a>). </p>
    <a name="Tema"/>
    <h2>Tema</h2>
    <p>
        <i>Den kyske dronning</i> bærer sit navn med god grund. I centrum for beretningen står den
        tålmodigt lidende hustru. Ydmygt underkaster hun sig sin hårde skæbne, selvom den er
        uretfærdig. Hun er fuldstændig prisgivet de mænd, som omgiver hende: ægtemanden, der hævder,
        at han elsker hende, men ikke stoler på hende, hofmanden, som tager en grusom hævn over
        hendes afvisning, ridderne, der kræver, at hun gifter sig, og endelig den tidligere
        plejesøn, hvis ridderlige indgriben redder hendes liv og lykke. At han bliver hendes anden
        ægtemand, accepterer teksten uden at nævne det incestuøse i deres forhold - interessen for
        ødipuskomplekset hører en langt senere tid til. </p>
    <a name="Ridderidealerne"/>
    <h2>Ridderidealerne</h2>
    <p> Krig, kamp og turnering spiller en minimal rolle i <i>Den kyske dronning</i>. Kongen af
        Bøhmen, der i vidt omfang repræsenterer ridderidealerne, får netop chancen for at vise sin
        tapperhed og kampduelighed, men kun ved en enkelt lejlighed, da han skal frelse den
        uskyldigt forfulgte dronning. I øvrigt udfolder han sine ridderlige dyder under mere
        fredelige forhold. Han behandler sine mænd med tillid og har da også deres fulde
        hengivenhed. Kvinder omgås han med udsøgt høflighed. I alle relationer er hans
        retfærdighedssans fremherskende, og når situationen tillader det, optræder han med kongelig
        pragt og værdighed. Summen af hans ridderlighed udtrykkes helt kort: "han war høwsk och
        mygh<i>et</i> beqwem" 'han var høvisk og meget dygtig" (<a href="/den-kyske-dronning/10#1104">vers 1104</a>). Nøjagtig samme karakteristik bliver hans far til del (<a href="/den-kyske-dronning/2#18">vers 18</a>) - en diskret markering af afstamningens centrale betydning for
        ridderskabet. I sin gejstlige forklædning bevæger han sig på kanten af det tilladelige: han
        uddeler aflad, hører skriftemål og er på nippet til at afsløre, hvad han har hørt under
        skriftemålets tavshedspligt (<a href="/den-kyske-dronning/9#757">vers 757-762</a>). </p>
    <p> Helt uden plet er derimod dronningens opførsel. Hun er ædel og høvisk, idealet af en fornem
        kvinde. I enhver situation er hun bevidst om sin fornemme byrd og de forpligtelser, den
        medfører. Når hendes ære bliver krænket, reagerer hun med vrede, men hoven er hun ikke:
        jævne mennesker møder hun med venlighed. Skønt hun er klogere end sin mand, bøjer hun sig
        for hans afgørelser. End ikke hans uretfærdighed vækker andet end sorg. Tillidsfuldt giver
        hun sin skæbne i Guds og jomfru Marias hånd. Modgangen bærer hun tålmodigt, selv døden
        imødeser hun med troens rolige vished om frelsen. Efter en nutidig opfattelse virker hun
        meget passiv, men hendes adfærd vurderes positivt af tekstens personer (<a href="/den-kyske-dronning/10#1095">vers 1095-1098</a>). </p>
    <a name="Den_europæiske_baggrund_for_Den_kyske_dronning"/>
    <h2>Den europæiske baggrund for <i>Den kyske dronning</i>
    </h2>
    <p> Der kendes ikke noget direkte forlæg for <i>Den kyske dronning</i>, men fortællingens
        hovedelementer genfindes i en lang række værker af forskellig art fra stort set hele Europa,
        og den uskyldigt lidende kvinde er et yndet motiv i senmiddelalderen. I efterskriften til
        <i>Den kyske dronning</i> meddeles det, at Jep Jensen satte bogen i rim (<a href="/den-kyske-dronning/11#1228">vers 1228-1229</a>). Præcis hvad det indebærer, er det umuligt at sige. Måske har han
        samlet det allerede kendte stof og har udformet versfortællingen efter tidens gængse
        poetiske konventioner. Måske er hans indsats mere beskeden; et eventuelt forlæg kan sagtens
        være gået tabt. </p>
    <p> Hvem Jep Jensen var, ved vi ikke. Man har gættet på, at han var munk, dels fordi mange af
        tidens skrivekyndige var gejstlige, dels fordi fortælleren belærer munke om ikke at ride i
        harnisk (<a href="/den-kyske-dronning/9#1023">vers 1023-1026</a>). Men overbærenheden med den bøhmiske konges forsyndelser mod
        kirkeretten tyder ikke på, at teksten er forfattet af en munk. </p>
    <p> Tilblivelsestidspunktet for <i>Den kyske dronning</i> kan meget vel være 1483, sådan som det
        siges i efterskriften (<a href="/den-kyske-dronning/11#1221">vers 1221-1225</a>). I hvert fald bærer teksten i håndskriftet K 47 fra ca. 1500 præg af
        at være en afskrift, sandsynligvis af et ikke meget ældre forlæg. </p>
    <a name="Høvisk litteratur"/>
    <h2>Høvisk litteratur</h2>
    <p> Som høvisk betegner man den litteratur, der blev skrevet ved og for de europæiske
        fyrstehoffer i 1100-tallet og de følgende århundreder. Ordet <i>høvisk</i> er indlånt fra
        nedertysk og er afledt af <i>hof</i>; oprindelig betegner det, hvad der er passende ved
        hoffet, ganske ligesom <i>høflig</i>. I sit udspring er det altså en aristokratisk
        litteratur, der ikke bare skulle underholde, men også skabe forbilleder for overklassens
        mænd og kvinder. Den har sine rødder i den sydfranske troubadourdigtning med dens ophøjede
        kvindebillede og opfattelse af kærligheden som altomfattende, eksklusiv og gerne rent
        åndelig passion. Til kærlighedslyrikken kom snart episke digte og hele lærebøger i høvisk
        adfærd. Stoffet til de høviske fortællinger er hentet fra mange kilder, både den antikke
        litteratur og de mundtligt overleverede heltesagn fra store dele af Europa. I ridderkulturen
        blev den høviske litteratur et vigtigt element. Riddervæsenet opstod i 1100-tallet, da
        kirken fastlagde ceremonielle og etiske rammer for aristokratiets specielle livsstil; ved at
        idealisere og kultivere krigeroverklassen søgte kirken at tæmme dens voldsudøvelse, så at
        den blev underlagt kristendommens krav om næstekærlighed. </p>
    <p> Efter de bevarede kilder at dømme blev den høviske litteratur først gengivet på dansk meget
        sent, nemlig fra midten af 1400-tallet. I de dansksprogede værker, vi kender, er det
        aristokratiske præg temmelig afsvækket. Skridtet til folkelig underholdning er ikke langt. </p>
    <a name="Ridderromaner på dansk"/>
    <h2>Ridderromaner på dansk</h2> Den episke ridderdigtning blev udbredt over hele Vesteuropa og
    nåede også til Danmark. Fra middelalderen kendes en lille gruppe dansksprogede værker. Den lange
    prosafortælling om Karl Magnus eller Karl den Store er overleveret i et håndskrift fra 1480 og
    blev siden trykt adskillige gange. Helt op i 1800-tallet var værket folkelæsning.
    Standardudgaven er <i>Karl Magnus' Krønike</i> udgivet for <a href="http://www.ujds.dk">Universitets-Jubilæets danske Samfund</a> af Poul Lindegård Hjorth, 1960. <p> De øvrige
        danske ridderfortællinger fra middelalderen er alle på vers. I håndskriftet K 4 er en enkelt,
            <i>Ivan Løveridder</i>, overleveret (udgivet i <i>Romantisk Digtning fra
            Middelalderen</i>, ved C.J. Brandt, bind 2, 1870, s. 129-288). Sammen med de øvrige fem
        gamle versromaner indgår værket i håndskriftet <a href="/manuscript-descriptions/stockholm-k47">K 47</a>, som i sin helhed er udgivet af Studér Middelalder på Nettet. I manuskriptets
        rækkefølge er det: </p>
    <ul>
        <li>Ivan Løveridder</li>
        <li>Hertug Frederik af Normandi</li>
        <li>Dværgekongen Laurin</li>
        <li>Persenober og Konstantianobis</li>
        <li>Den kyske dronning</li>
        <li>Flores og Blanseflor</li>
    </ul>
    <a name="Overlevering"/>
    <h2>Overlevering</h2>
    <p>
        <i>Den kyske dronning</i> kendes kun fra stockholmhåndskriftet <a href="/manuscript-descriptions/stockholm-k47">K 47</a> fra ca. 1500. Sjuskefejl i teksten tyder afgjort på, at der er tale om en
        afskrift, måske af originalen, der ifølge efterskriften stammer fra 1483 (<a href="/den-kyske-dronning/11#1221">vers 1221-1225</a>). </p>
    <a name="K 47 og Den kyske dronning"/>
    <h2>K 47 og <i>Den kyske dronning</i>
    </h2>
    <p> I håndskriftet <a href="/manuscript-descriptions/stockholm-k47">K 47</a> i <a href="http://www.kb.se">Kungliga biblioteket i Stockholm</a> står <i>Den
            kyske dronning</i> midt blandt nært beslægtede tekster. Håndskriftets seks værker
        tilhører alle <a href="#Høvisk litteratur">den høviske litteratur</a>. I det episke <a href="#Versemål: knittelvers">knitteldigts</a> form hylder de <a href="#Ridderidealerne">ridderskabets idealer</a>. Deres rækkefølge er antagelig tematisk bestemt: i de tre
        første tekster står riddernes kampe mere centralt end i de tre sidste, hvor kærligheden er
        det altdominerende tema. <i>Den kyske dronning</i> står midt i dette sidste afsnit. </p>
    <p>Til håndskriftet knyttes en række <a href="../pdf/den-kyske-dronning-sen-tilf.pdf">senere tilføjelser</a>
    </p>
    <a name="Litteratur om Den kyske dronning"/>
    <h2>Litteratur om <i>Den kyske dronning</i>
    </h2>
    <p>
        <i>Den kyske dronning</i> omtales ligesom høvisk litteratur i alle større danske
        litteraturhistorier og i opslagsværker om middelalderen: </p>
    <ul>
        <li>Carl S. Petersen og Vilhelm Andersen: <i>Illustreret dansk Litteraturhistorie</i> bind
            1, 1929, s. 119-122.</li>
        <li>Oluf Friis: <i>Den danske Litteraturs Historie </i>bind 1, 1945, s. 184-188.</li>
        <li>Helge Toldberg i <i>Kulturhistorisk leksikon for nordisk middelalder</i> bind 3, 1958,
            sp. 42-44.</li>
        <li>Søren Kaspersen, Sigurd Kværndrup, Lars Lönnroth og Thorkil Damsgaard Olsen: <i>Dansk
                litteraturhistorie</i> bind 1, 1984, s. 467-475.</li>
        <li>Pil Dahlerup: <i>Dansk litteratur: Middelalder. 2. Verdslig litteratur</i>, 1998, s.
            247-274.</li>
        <li>Britta Olrik Frederiksen: "Ridderromaner", i: <i>Levende ord &amp; lysende billeder. Den
                middelalderlige bogkultur i Danmark: Katalog</i>, 1999, s. 48-49.</li>
    </ul>
    <p> Specielt om <i>Den kyske dronning</i> findes følgende: </p>
    <ul>
        <li>
            <i>Romantisk Digtning fra Middelalderen</i>, ved C.J. Brandt, bind 2, 1870, s. 89-128.
            Udgave af teksten efter Stockholm K 47.</li>
        <li>Jürg Glauser: "Höfisch-ritterliche Epik in Dänemark zwischen Spätmittelalter und
            Frühneuzeit", i: Hans-Peter Naumann (red.): <i>Festschrift für Oskar Bandle (Beiträge
                zur nordischen Philologie</i> 15, Basel og Frankfurt a.M. 1986, s. 191-207.</li>
    </ul>
    <a name="se-desuden"/>
    <h2 name="se-desuden">Se desuden</h2>
    <ul>
        <li>
            <a href="/files/word-frequencies/den-kyske-dronning.pdf">Frekvensliste</a>
        </li>
        <li>
            <a href="/files/additions/den-kyske-dronning-sen-tilf.pdf">Senere tilføjelser til manuskriptet</a>
        </li>
    </ul>
</div>